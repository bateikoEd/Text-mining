Копирайт изображения
GETTY IMAGES
Влада Франції розпорядилася стягнути з компанії Apple штраф у розмірі 27 мільйонів доларів - за те, що сповільнювала роботу айфонів і не попереджала про це користувачів.
Факт існування цієї практики компанія визнала у 2017 році. В Apple заявили, що в такий спосіб намагаються продовжити термін роботи смартфонів.
Підозри в тому, що Apple уповільнює роботу старих моделей смартфонів, виникали у багатьох користувачів і раніше, проте до 2017 року це було радше їхніми припущенням - сама компанія про факт сповільнення пристроїв тривалий час не попереджала.
Частина користувачів висловлювала побоювання, що сповільнюючи роботу старих телефонів, Apple стимулює їх купувати нові моделі.
Apple вибачилася за сповільнення старих iPhone
Натомість у самій компаній запевняли, що це не так. Там пояснювали, що акумулятори айфонів із часом втрачають свою працездатність, і тому часткове сповільнення роботи пристроїв є необхідним кроком.
"Ми прагнемо забезпечити своїх користувачів найкращими можливостями, у тому числі поліпшити загальну продуктивність і продовжити термін служби пристроїв. Літієві батареї з часом стають занадто слабкими для того, щоб підтримувати активну роботу смартфона на холоді й при слабкому заряді", - заявляли в Apple.
Французький регулятор дійшов висновку, що Apple мала попередити своїх користувачів про такі кроки, а оскільки тривалий час цього не робила, то має заплатити штраф.
Представники регулятора також повідомили, що Apple погодилася виконати цю вимогу.
Apple досі сповільнює старі айфони?
Так, але тепер - відтоді, як визнала існування цієї практики у 2017 році, - цього не приховує. Йдеться про такі моделі айфонів:
iPhone 6, 6 Plus, 6S, 6S Plus
iPhone SE
iPhone 7 і 7 Plus
iPhone 8 і 8 Plus з операційною системою iOS 12.1 або більш пізніми версіями
iPhone X з iOS 12.1 або більш пізніми версіями
Функція часткового сповільнення вмикається лише тоді, коли акумулятор пристрою починає "зношуватися".
Хочете отримувати найважливіші новини в месенджер? Підписуйтеся на наш Telegram або Viber!
