Зеленський обговорив з генсекретарем ООН можливість надання допомоги Україні.

Президент Володимир Зеленський провів телефонну розмову з генеральним секретарем ООН Антоніу Гутерришем. Про це повідомляє прес-служба ОП.
Глава держави підкреслив, що Україна підтримує Глобальний план гуманітарного реагування ООН, який спрямований на надання допомоги з протидії COVID-19 і завдяки якому наша держава зможе отримати фінансову підтримку.
"Для України важливо отримати фінансову підтримку в рамках цього Плану в сумі передбачених $ 165 млн", - сказав він.
Співрозмовники обговорили можливості надання допомоги Україні у боротьбі з пандемією.
"Просимо надати сприяння в залученні можливостей ВООЗ для координації співпраці українських фахівців-вірусологів, які працюють над вакциною проти коронавірусу з іноземними партнерами для консолідації відповідних міжнародних зусиль", - зазначив президент.
Зеленський зазначив, що пандемія коронавірусу не може бути причиною зняття санкцій з Росії.
"Санкції є важливим інструментом для відновлення поваги до міжнародного права і жодним чином не послаблюють можливостей окремих держав захищати своїх громадян від COVID-19", - переконаний глава держави.
Він також запевнив, що Україна підтримує заклик до забезпечення гуманітарних коридорів для надання допомоги тим, хто найбільше потребує.
Президент закликав ООН почати підготовку плану заходів Організації по залученню інвестицій для відновлення Донбасу після його деокупації. Сторони домовилися про продовження діалогу, зокрема про візит генерального секретаря ООН в Україні після стабілізації ситуації з коронавірусом.


Раніше повідомлялося про те, що Німеччина надасть Україні 150 млн євро кредиту на боротьбу з коронавірусом. США виділять Україні на боротьбу з коронавірусом 1,2 млн доларів. Ще 70 млн доларів нададуть Україні міжнародні донори - ООН, ЮНІСЕФ та ПРООН. Також Європейський інвестиційний банк (ЄІБ) погодився надати Україні кредит в обсязі 40 млн євро для швидкого реагування та проведення необхідних заходів з подолання коронавірусу в Україні.
Станом на 2 квітня в Україні виявлено 897 випадків COVID-19, 22 людини померли. Середній вік померлих становить 50 років, а тривалість хвороби від моменту перших симптомів до смерті - дев'ять діб.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



