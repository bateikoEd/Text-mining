У неділю на Слобожанщині майже 147 тисяч виборців обиратимуть нового депутата.

У неділю, 15 березня 2020 року, в одномандатному виборчому окрузі № 179 (Харківська область) відбудуться проміжні вибори народного депутата України. До меж цього округу входять: місто Лозова, Зачепилівський, Кегичівський, Красноградський, Лозівський та Сахновщинський райони. Загалом, за попередніми підрахунками, у вказаних виборах зможуть взяти участь майже 147 тисяч виборців. Про це повідомляє прес-служба ЦВК.
За даними ЦВК, голосування, яке розпочнеться о 8:00 і триватиме до 20:00, відбудеться на 189 виборчих дільницях (186 – звичайних, 3 – спеціальних). Результати проміжних виборів народного депутата України в ОВО № 179 мають бути встановлені не пізніш як на пʼятнадцятий день з дня голосування, тобто до 30 березня 2020 року включно.
Для участі у зазначених виборах Центральна виборча комісія зареєструвала 40 кандидатів у народні депутати України. До виборчого бюлетеню включено 37 кандидатів (3 – відмовилися від балотування). З них: 27 – висунутих політичними партіями, 10 – шляхом самовисування.


Загальна сума, передбачена затвердженим ЦВК обсягом коштів Державного бюджету України, необхідних на підготовку та проведення проміжних виборів народного депутата України в ОВО № 179, становить 10 млн 641,2 тис. гривень.
Як відомо, зазначені вибори відбуваються в умовах карантину, запровадженого Кабінетом Міністрів України через загрозу епідемії коронавірусної інфекції. У звʼязку з цим під час вчорашнього засідання Комісія ухвалила постанову, якою рекомендувала окружній та дільничним виборчим комісіям ОВО № 179 вжити низку заходів, спрямованих на профілактику та запобігання поширенню коронавірусної інфекції, під час проведення голосування, підрахунку голосів виборців та встановлення підсумків голосування.
"ЦВК вживає превентивні заходи, роз'яснює порядок дій в ситуації, що склалася, для того, щоб вибори пройшли спокійно. При цьому ми сподіваємося на відповідальне ставлення виборців та членів виборчих комісій як до свого здоров'я, так і до здоров'я оточуючих", – зазначив голова Комісії Олег Діденко.
Як повідомлялося, у Великій Британії перенесли на рік проведення виборів мера Лондона.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



