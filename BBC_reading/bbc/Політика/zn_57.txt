На багатьох записах зафіксовані Сергій Шумський і Дмитро Штанько. Вони, судячи з усього, організовували зустрічі Дениса Єрмака з претендентами на посади.

Народний депутат Гео Лерос перед тим, як опублікувати на своїй Facebook-сторінці відеозаписи з братом керівника Офісу президента Денисом Єрмаком, передав їх журналістам проекту "Схеми". Їм вдалося ідентифікувати основних фігурантів зафіксованих на відео переговорів, а також людини, яка робила ці записи, передає "Радіо Свобода".
Другою після Дениса Єрмака ключовою фігурою опублікованих записів виявився Сергій Зіновійович Шумський, уродженець Червонограда Львівської області. Денис Єрмак і Сергій Шумський – засновники громадської організації "Українське бюро національного розвитку", що була зареєстрована Міністерством юстиції 2 жовтня 2019 року.
У розмовах, що були зняття на відео, Шумський відверто заявляє, що організовує зустрічі з Денисом Єрмаком за гроші.
"Я собі ось з цієї суми беру "троячку", Денису йде "п'ятірка". Чому? Тому що ми пішли в сторону - а він далі х***ть", - розповів він про розподіл грошових коштів після однієї з таких зустрічей.


З розмов також можна дізнатися, що Денис Єрмак і Сергій Шумський познайомилися в зоні АТО, "неподалік Донецька". У 2016 році вони обидва були відмічені знаком відмінності 5-ї роти "Донецьк" полку МВС "Дніпро-1".
Журналісти також встановили особу чоловіка, який здійснював відеозапис. Це 39-річний Дмитро Олександрович Штанько. Штанько – уродженець Харкова, випускник Харківського національного університету внутрішніх справ, власник кількох компаній у сфері сільського господарства і фінансових послуг. На одному з відео його обличчя на короткий час потрапляє в кадр.


Журналістам "Схем" не вдалося зв'язатися з Денисом Єрмаком, Сергієм Шумським і Дмитром Штаньком.
Автори матеріалу зазначають, що зйомки велися професійною технікою.
"Втім, поки що складно сказати, хто і що рухало автором зйомки Дмитром Штанькои, якого вдалося встановити "Схемам". Чи працював він з власної ініціативи чи за приватним замовленням, або ж записи здійснювались в рамках роботи правоохоронних органів? Це ще належить з'ясувати", - констатували журналісти.
Крім основних фігурантів відео, "Схеми" розкрили особи ще двох – потенційних кандидатів на посади, які спілкувалися в Денисом Єрмаком.
Зокрема, на записі, датованому 14 вересня 2019 року, фігурує Руслан Комар-Чорний. За три тижні до зустрічі він подавав декларацію як кандидат на посаду голови Тернопільської облдержадміністрації. Однак призначення він так і дочекався.


На запису від 22 серпня журналісти впізнали Анатолія Хмільківського. З Денисом Єрмаком він обговорював роботу в Одеській області. У коментарі "Схемам" він заявив, що не пам'ятає про зустріч, але не виключив, що вона могла мати місце.


Редакція "Схем" окремо зазначає, що на відеозаписах, які є в розпорядженні редакції (їх загальний хронометраж становить кілька десятків годин), не зафіксовані факти передачі грошей Денису Єрмаку. Але його помічник Шумський і автор відео Штанько обговорюють, скільки може коштувати кандидату та чи інша посада, а також, як розподіляється винагорода за організацію зустрічей з братом керівника ОП.


Нагадаємо, 29 березня народний депутат Гео Лерос оприлюднив відеозаписи, на яких брат керівника Офісу президента Денис Єрмак обговорює з рядом осіб можливість призначення на державні посади.
Дати на записах свідчать про те, що вони зроблені в період з серпня по вересень 2019 року. У розмовах фігурують посади в "Укрзалізниці", в Міністерстві інфраструктури, Київської митниці тощо.
Люди, які позиціонуються як помічники Дениса Єрмака, відкрито обговорюють отримання грошей за організацію таких зустрічей.
Андрій Єрмак підтвердив, що на записах – його брат Денис. При цьому керівник ОП пообіцяв звернутися до СБУ та ДБР, щоб слідство з'ясувало достовірність відеозаписів, хто і за яких обставин їх зробив, і як вони опинилися в Лероса. Єрмак звинуватив депутата в переході "червоних ліній" і переслідуванні власних інтересів, а також пообіцяв, що "тому доведеться відповідати публічно за кожне слово".
У свою чергу, Лерос передав відеозаписи до НАБУ, попросивши керівництво Бюро відкрити кримінальне провадження та перевірити можливу причетність Єрмака до злочинів.


Андрій Єрмак замінив Андрія Богдана на посаді керівника ОП 11 лютого, перед цим він обіймав посаду помічника президента. Менш ніж через місяць після призначення Єрмака були відправлені у відставку Кабінет міністрів на чолі з Олексієм Гончаруком і генеральний прокурор Руслан Рябошапка. Рябошапка заявляв, що вважає Єрмака причетним до його звільнення з посади.
Крім того, Єрмак Єрмак встиг зустрітися з кремлівським куратором бойовиків ОРДЛО Дмитром Козаком і домовитися про створення так званої "Консультативної ради" у Мінську. Створення цього органу фактично зафіксує суб'єктність ОРДЛО. При цьому Росія увійде до Ради не як країна-агресор, а у вигляді так званого "спостерігача-гаранта" нарівні з Францією, Німеччиною та ОБСЄ.
Лерос був одним із 60 членів фракції "Слуга народу", які підписали звернення до президента Зеленського. Вони висловилися категорично проти прямих переговорів з бойовиками.
Докладніше про ініціативи Козака та Єрмака читайте в матеріалі Михайла Гончара, Володимира Горбача, Віталія Мартинюка та Сергія Савченка "Технологія.ру для влади.Зе" для ZN.UA.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



