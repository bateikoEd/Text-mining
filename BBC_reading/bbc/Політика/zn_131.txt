Президент підмінив роз'яснення своїх намірів моралізаторством.

Президент Володимир Зеленський у своєму черговому відеозверненні побіжно згадав про можливість оголошення надзвичайного стану під приводом боротьби з пандемією COVID-19. Чітко про свої наміри глава держави не сказав, звинувативши при цьому політичних опонентів у хайпі.
"Окремо я хочу звернутися до деяких політиків. У складні для країни часи займатися політичним хайпом - фактично дорівнює мародерству. Ви говорите, що влада введе надзвичайний стан, щоб під шумок протягнути якісь непопулярні рішення. Можу сказати тільки одне: не судіть інших по собі. По своєму досвіду і своїх, якщо можна їх так назвати, життєвих принципах", - заявив Зеленський.
Президент запевнив, що будь-які кроки влади будуть спрямовані на збереження життя і здоров'я українців.
Зеленський так чітко і не сказав, чи має він намір ініціювати введення надзвичайного стану в країні.

16 березня Зеленський заявляв, що Україна "поки ще не дійшла до такої ситуації". Але не виключив введення НС, "якщо буде необхідно".


За даними "Української правди", Верховна Рада збереться на екстрене засідання 24 або 25 березня, щоб розглянути питання оголошення надзвичайного стану в країні.
Згідно з Законом України "Про правовий режим надзвичайного стану", НС по всій території країни або в окремих місцевостях вводиться указом президента, яка має затвердити Верховна Рада. Пропозицію про введення НС подає Рада національної безпеки і оборони, а в окремих випадках – Кабінет міністрів.
За даними УП, на Банковій вважають пріоритетним варіант запровадження надзвичайного стану з подачі уряду. Однак сценарій із РНБО також можливий.
Правовий режим НС передбачає обмеження громадянських прав і свобод. ГС може вводитись не більше ніж на 30 діб виключно у разі, якщо загрозу безпеці громадян не можна усунути в інший спосіб.
Однозначно проти оголошення НС публічно висловилися парламентські фракції "Голосу" і "Європейської Солідарності", підтримують НС – міністр внутрішніх справ Арсен Аваков і міністр охорони здоров'я Ілля Ємець.
Тим часом у Чернівецькій, Житомирській, Київській, Дніпропетровській, Івано-Франківській, Тернопільській, Харківській і Донецькій областях, а також у Києві оголосили режим надзвичайної ситуації.
Детальніше про відмінності між режимом надзвичайної ситуації і надзвичайним станом, а також про механізми їх запровадження читайте в матеріалі ZN.UA.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



