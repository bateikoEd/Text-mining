Людей із температурою тіла вище 37 градусів і тих, хто відмовляється від термометрії, до будівлі ОП пускати заборонено.

Керівник Офісу президента Андрій Єрмак зобов'язав військовослужбовців Управління державної охорони вимірювати температуру тіла всіх співробітників і відвідувачів ОП. Тих, хто відмовляється від процедури, пускати до приміщення заборонено. Так само як і тих, чия температура вище 37 градусів – їм охоронці мають рекомендувати звернутися до лікаря. Фотокопію розпорядження Єрмака з відповідними інструкціями оприлюднило інформагентство "Українські новини" у понеділок, 20 березня. Документ датований 12 березня.
"Підрозділу Служби охорони Управління Державної охорони на період карантину впровадити скринінг температури працівників і відвідувачів Офісу президента та Координаційного центру взаємодії з Кабінетом міністрів України з метою недопущення розповсюдження інфекційних захворювань особами, які мають ознаки таких захворювань. Не допускати осіб, які відмовилися проходити термометрію, до приміщень Офісу і Координаційного центру", - йдеться в документі.
Керівників структурних підрозділів ОП Єрмак зобов'язав провести роз'яснювальну роботу з підлеглими щодо необхідності дотримуватися правил протиепідемічної безпеки.
Державне управління справами, згідно з розпорядженням керівника ОП, має забезпечити цілодобовий протиепідеміологічний нагляд на Банковій.
У той же час, закордонні відрядження співробітників в ОП зв'язку з коронавірусом не скасовували.






11 березня Всесвітня організація охорони здоров'я повідомила про початок пандемії коронавірусу.
Того ж дня на засідання Кабінету міністрів було ухвалено рішення запровадити в Україні тритижневий карантин з 12 березня. У період дії карантину тимчасово призупиняється навчання у дошкільних закладах, школах та вишах, закриваються місця скупчення людей (торгові центри, кінотеатри тощо), забороняються масові заходи чисельністю понад 200 осіб.
14 березня президент Володимир Зеленський ввів у дію рішення РНБО про протидію коронавірусу, яким передбачено закриття пунктів пропуску на кордоні та тимчасову заборону в'їзду іноземців до України.
16 березня Кабмін за ініціативою Зеленського посилив карантинні заходи: уряд ввів заборону на роботу метро, міжміські пасажирські перевезення та масові заходи за участю понад 10 осіб. Для наземного громадського транспорту встановлено ліміт у 10 пасажирів.
У Чернівецькій, Житомирській, Київській, Дніпропетровській, Івано-Франківській, Тернопільській, Харківській, Черкаській і Донецькій областях, а також у Києві оголосили режим надзвичайної ситуації.
Про економічні наслідки коронавірусу для України і українців читайте в статті Юлії Самаєвої "День песця". Чим загрожує карантин українському бізнесу, читайте в матеріалі Сергія Следзя і Вадима Башти "COVID-19: постраждають усі".
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



