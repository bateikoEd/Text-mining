Одним з приводів для звільнення Руслана Рябошапки з посади генпрокурора став його відмову підписувати проект повідомлення про підозру п'ятому президенту України.

Колишній генеральний прокурор Руслан Рябошапка підтвердив, що підготовлений Державним бюро розслідувань проект повідомлення про підозру п'ятому президенту України Петрові Порошенку є юридично необґрунтованим і незаконним.
"Те, що було запропоновано підписати, - це дійсно юридичний "треш", що не витримує ніякої критики... По-перше, документ був необґрунтованим. І, по-друге, він був незаконним", - заявив Рябошапка в інтерв'ю виданню "Гордон", опублікованому ввечері у вівторок, 24 березня.
"Те, в чому звинувачували п'ятого президента, не мало під собою достатніх підстав - не було жодних доказів, що підтверджують ці дії. І власне юридична кваліфікація була фантастична - у цих діях не можна було звинуватити президента в той час", - пояснив колишній генпрокурор.
Свою відмову підписувати підозру він пояснив небажанням самому бути згодом притягнутим за це до кримінальної відповідальності.
Рябошапка також дав зрозуміти, що він не дуже високо оцінює професійні та етичні якості Ірини Венедіктової, яка замінила його на посаді генпрокурора.
"Новий генеральний прокурор..., можливо, є співавтором цього документа.... Вона може прекрасно підписати цей документ... Я думаю, що вона готова підписати все, що завгодно, про що її попросять ті, хто привів її на цю посаду", - припустив Рябошапка.



На екстреному засіданні 5 березня Верховна Рада відправила у відставку генпрокурора Руслана Рябошапку. Його звільнили голосами 179 депутатів від "Слуги народу", 36 членів проросійської фракції "Опозиційної платформи – За життя", а також представників груп "За майбутнє", "Довіра" та позафракційних парламентаріїв.
27 березня президент Володимир Зеленський підписав указ про призначення Ірини Венедіктової генпрокурором. Запропоновану Зеленським кандидатуру підтримали 269 народних депутатів. При цьому у фракції "Слуги народу" не вистачило власних голосів для прийняття рішення. Зеленському знову допомогли "Опозиційна платформа – За життя", групи "За майбутнє", "Довіра" та позафракційні депутати.
Голова фракції "Слуги народу" Давид Арахамія заявив, що "останньою краплею" стало непідписання Рябошапкою підозр Петрові Порошенку. Зеленський дорікнув генпрокуророві в тому, що той "не продемонстрував результату".
Головний експерт StateWatch Олександр Леменов констатує, що ДБР підготувало проект підозри Петроіі Порошенку з грубими процесуальними помилками і безсенсовним нагромадженням цитат із законів. Не підписавши підозри, Рябошапка фактично вберіг прокуратури та керівництво держави від неминучої ганьби в судах.
Детальніше про те, як у ДБР підготували "якісний" проект підозри Порошенку, читайте в статті Олександра Леменова для ZN.UA.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



