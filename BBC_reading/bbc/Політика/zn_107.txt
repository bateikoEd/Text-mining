Швидка реінтеграція ОРДЛО загрожує катастрофічними наслідками для української державності.

Швидка реінтеграція окупованих районів Донецької та Луганської областей призведе до серйозної дестабілізації і матисе катастрофічні наслідки для української державності, констатувала голова Міжнародного культурного фонду "Ізоляція" Любов Михайлова в інтерв'ю ZN.UA.
Аналізуючи "сценарій", який проштовхує керівник Офісу президента Андрій Єрмак, Михайлова звернула увагу на наступні аспекти: паспортизація населення ОРДЛО, повна інтеграція окупованих районів у російську економіку, розвиток "державності" прсевдореспублік, формування штучного "голосу Донбасу" та правосуддя для військових злочинців та колаборантів.
"По-перше, паспортизація Донбасу. Чи має СБУ на сьогодні повну інформацію про те, яка кількість громадян України на захоплених територіях отримало паспорти РФ? Сьогодні отримати російський паспорт можна тільки маючи паспорт "ДНР". Чи знають українські спецслужби, що там черга на отримання російського паспорта розписана до грудня 2020? Служби не встигають отримувати бланки і видавати паспорти. Діти, які досягли повноліття, зобов'язані отримати паспорт "ДНР". Звідси питання до пана Єрмака: чи можуть голосувати на виборах громадяни України, що отримали паспорти "ДНР" і Росії? Очевидна й відповідь: нещодавні новели моновлади про подвійне громадянство, підіграють цій ситуації", - зазначила Михайлова.
Вона також констатувала, що за роки окупації економіка ОРДЛО була повністю інтегрована в російську: основною валютою на цій території став російський рубль, фінансові операції здійснюються через "Сбербанк Росії" і підконтрольні РФ офшори в окупованій Південній Осетії.
"Газ та інші енергетичні ресурси поставляються з Росії. Транспортне залізничне сполучення контролюється ВАТ  "Российские железные дороги". Захоплені підприємства працюють із постачанням через прокладки  і через Росію. Чи має цю інформацію служба безпеки України? Де, на шостому році окупації, списки захоплених підприємств? Яка позиція України щодо цих підприємств? Мої адвокати неодноразово зверталися у держструктури з цим питанням і, звичайно, відповіді немає", - додала Михайлова
Ще однією загрозою, на яку вона звернула особливу увагу, є "державне будівництво" в псевдореспубліках, яке спрямоване на подальше віддалення окупованих територій від України.
"Ця вертикаль, що регулює всі сторони життя, і в ній немає навіть натяку на інтеграцію в Україну, зате є величезні протиріччя з нашим законодавством. Причому на всіх рівнях. Наприклад, з 1 січня на цих територіях не можна пересуватися на машинах з українськими номерами. На підприємства, які не перереєструвалися за законами "ДНР" і не платять там податки (за законами України це означає — фінансування терористичних організацій) вводиться тимчасова адміністрація, як на "кинуті", і фактично вони "реприватизируются" місцевими елітами", - констатувала засновниця "Ізоляції".


Михайлова також висловила побоювання, що "голосом Донбасу" в черговий раз можуть стати не українські патріоти, місцеві мешканці та вихідці з регіону, а олігархи і підконтрольні їм політики.
"Очевидно, що знову штучно формується "Голос Донбасу" через "ОпоБлок" і донецький олігархат (Ахметов і Ко), який підспівуватиме політиці мирного діалогу з "народом" в окупованому Донбасі. Але вже був "заводський гудок" Ахметова за мир у 2014-му, і тепер знову цей же порожній звук активізуватиметься через медіа, що належать цьому олігарху, і агентів суспільного впливу. Вже досить яскравих прикладів інформаційних ресурсів, запевших пісню "миру за будь-яку ціну", - пояснила вона.
Особливу небезпеку для української державності є нездатність судової системи притягнути до відповідальності військових злочинців і конструкторів псевдореспублік.
"Простий приклад. Ось-ось товариш Лягін — колись політтехнолог Партії регіонів, а потім та сама людина, яка організувала та провела вибори в "ДНР", а ще пізніше зробила фатальний дзвінок нам про те, що "Ізоляція" із завтрашнього дня буде націоналізована "республікою", — рішенням Шевченківського суду столиці України може бути включений до державної програми захисту цінних свідків "Батьківщина чекає на тебе". За рік розгляду справи в суді не було жодного засідання. Що є яскравим прикладом імпотенції української держави", - обурилася Михайлова.


Міжнародний культурний фонд "Ізоляція" залишив Донецьк в 2014-му році після "націоналізації" "ДНР" заводу, де знаходилася його творча платформа, і перетворення його на спецв'язницю. Сьогодні колектив фонду приєднується до акції своїх земляків проти можливого підписання в Мінську протоколу про створення Консультативної ради і легітимації представників ОРДЛО за столом переговорів.

Засновниця "Ізоляції"Любов Михайлова не визнала можливим звертатися до Володимира Зеленсього, так як вже 20 років мешкає в Лондоні і ще в 1990-х вийшла з українського громадянства. Але вона поділилася своїми думками в інтерв'ю Інни Ведерниковій. Читайте матеріал "В ізоляцію" в ZN.UA.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



