Зараз парламент працює в комітетах, а в перспективі може перейти у режим відеоконференцій.

Анонсоване головою Верховної Ради Дмитром Разумковим позачергове засідання парламенту може відбутися у четвер, 26 березня, повідомляють джерела "Радіо Свобода" у "Слузі народу". Перед початком засідання запланована зустріч пропрезидентської фракції.
Декілька співрозмовників журналістів підтвердили, що на час проведення засідання депутатів можуть забезпечити спецодягом, однак, про які саме засоби захисту йдеться, не уточнюють.
Водночас щонайменше 20% "слуг" відмовляються брати участь у цьому пленарному засіданні через загрозу заразитися коронавірусом Covid-19, додають джерела. Адже напередодні стало відомо, що на Covid-19 захворів "слуга" Руслан Горбенко.
За словами співрозмовників журналістів, на проведенні позачергового засідання 26 березня наполягав голова фракції "СН" Давид Арахамія, на проведенні 27 березня – спікер Дмитро Разумков.


Нагадаємо, зараз Верховна Рада працює в комітетах, ймовірність закриття на карантин у парламенті категорично заперечують. На коронавірус захворіли депутат з групи "Довіра" Сергій Шахов і Олександр Лукашев ("ОПЗЖ"). Депутат Сергій Вельможний ("Довіра") діагноз "коронавірус" заперечує.
20 березня у Раді зареєстрували законопроєкт, що дозволяє парламенту проводити пленарні засідання у режимі відеоконференції. У такому режимі депутатам пропонують працювати упродовж двох місяців, поки в країні триватиме боротьба з коронавірусом.
В Україні офіційно підтверджено 84 випадки захворювання на коронавірус: у Дніпропетровській (2), Донецькій (1), Житомирській (2), Івано-Франківській (5) Київській (15), Львівській (2), Тернопільській (2), Черкаській (1), Чернівецькій (25) областях і Києві (29). Троє українців померли, одна людина одужала.
Вперше цей коронавірус був діагностований у грудні минулого року. Covid-19 швидкими темпами поширюється по всьому світу. Випадки захворювання зафіксовані в більш ніж 190 країнах на всіх континентах, окрім Антарктиди. За офіційними даними, захворіли 382 644 осіб, з них майже 102 тисячі вилікувались, 16 587 померли.
Про те, чи достатні для боротьби з поширенням коронавірусу нинішні заходи, прийняті урядом України, і що може бути зроблено, читайте в статті експерта Віктора Рибчука "Щоб не впасти на коліна" для ZN.UA.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



