Перший випадок захворювання зафіксовано ще 3 березня. А вже наступного дня в Україні "перезавантажили" уряд.

Новопризначений прем'єр-міністр Денис Шмигаль затвердив оновлений план боротьби з поширенням коронавірусу Covid-19 в Україні, йдеться у пресрелізі Департаменту комунікації Секретаріату КМУ. Рішення прийнято за підсумками засідання урядового антикризового штабу у понеділок, 9 березня.
Міністрам і керівникам центральних органів виконавчої влади доручено переглянути запаси засобів індивідуального захисту у держрезерві (їх має вистачити на найближчі три місяці) та до 11 березня визначити обсяг коштів, необхідний для поповнення.
Також прем'єр запросив інформацію про вітчизняних виробників засобів біозахисту  і те, чи здатні вони забезпечити потреби медичних закладів і населення у засобах індивідуального захисту.
Антимонопольному комітету доручено забезпечити дотримання вимог законодавства під час роздрібної торгівлі цими засобами.
Міністерству охорони здоров'я наказано розробити комунікаційний план "з визначення алгоритмів дій на випадок коронавірусу" та довести його до відома місцевої влади. МОЗ також має відпрацювати питання створення мережі центрів контролю і профілактиці захворювань.
Зазначимо, перший випадок захворювання на коронавірус в Україні зафіксовано ще 3 березня, під підозрою на Covid-19 перебувають ще майже десятеро українців.
Однак події у Чернівцях, на батьківщині нульового пацієнта в Україні, свідчать, що висновків з подій у Нових Санжарах на Полтавщині та важливості своєчасного інформування людей у міністерстві так і не зробили.
Прикордонникам та медичним працівникам доручено проводити огляд усіх подорожуючих, які прибувають до країни з-за кордону чи їдуть на підконтрольну Україні територію через контрольні пункти в'їзду-виїзду в Криму та Донбасі. Доручено забезпечити чергування в пунктах пропуску реанімаційних і медавтомобілей.
До 11 березня МОЗ та Міністерство фінансів зобов'язані подати пропозиції щодо збільшення фінансування на закупівлю лабораторними центрами міністерства виробів медичного призначення, засобів індивідуального захисту та діагностичних матеріалів, а також тест-систем для визначення коронавірусу.


Як повідомлялося, у Медичному центрі Університету Небраски (США) почали тестувати на людях ліки  від спричиненої коронавірусом пневмонії. Саме вона найчастіше призводить до легеневої недостатності та смерті пацієнтів із Covid-19.
Всесвітня організація охорони здоров'я оголосила спалах коронавіруса COVID-19 "надзвичайною ситуацією в області суспільної охорони здоров'я, що має міжнародне значення". У ВООЗ побоюються, що вірус потрапить на територію країн зі слабкою системою охорони здоров'я. 28 лютого ВООЗ підвищила рівень небезпеки до дуже високого.
Вперше цей коронавірус діагностували у грудні минулого року. Covid-19 швидкими темпами поширюється по всьому світі. Випадки захворювання зафіксовані більш ніж у 100 країнах на всіх континентах. Згідно з офіційними даними, захворіли понад 110 тисяч людей, 60 тисяч вилікувались, 3840 померли.
Перший випадок зараження коронавірусом в Україні було діагностовано 3 березня у Чернівцях у чоловіка, який повернувся з Італії.
Про те, чому більшість українських громадян не впевнені у спроможності влади ефективно протистояти поширенню захворювання і чи справедливі їхні сумніви, читайте в статті Алли Котляр "Тест системі: коронавірус вже в Україні" для ZN.UA.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



