На Банковій придивлялися до голови правоохоронного комітету Ради Монастирського, але ДБР очолить, швидше за все, колишній СБУшник Олександр Соколов.

Найбільш вірогідним наступником Ірини Венедиктової на посаді керівника Державного бюро розслідувань є її колишній заступник Олександр Соколов , якого з уже колишньої керівницею пов'язують не лише місце роботи, але й бізнес родичів, пише головний експерт StateWatch Олександр Лємєнов у своєму матеріалі для ZN.UA.
Після призначення Венедіктової генеральним прокурором Соколов тимчасово очолив ДБР у статусі в. о. директора. З 2006 по 2010 і з 2014 по січень 2020 року він служив у Головному управлінні СБУ в Харківській області.
За інформацією Лємєнова, в Офісі президента розглядали кандидатуру Дениса Монастирського, голови парламентського комітету з питань правоохоронної діяльності.
"Дениса Монастирського спочатку розглядали як заміну Венедіктовій, але згодом відмовилися від цієї ідеї, тому що вважають — він на своєму місці в Раді. Зараз найбільш вірогідним наступником Ірини Валентинівни буде... колишній "чекіст" Олександр Соколов", — зазначає експерт.
За його інформацією, "щоб не дратувати громадськість, подалі від посади приберуть ексадвоката Януковича Олександра Бабікова".
Згідно з інформацією з відкритих джерел, на яку посилається Лємєнов, дружина Соколова — Ганна Вікторівна — отримала 125 тисяч гривень доходу в ТОВ "Перегрін Кепітал Груп", яким володіє свекруха Венедиктової —  Наталія Габідівна Колесник.
"Такий собі цікавий збіг обставин. Зате всі одне одному довіряють, співпрацюють і, сподіватимемося, продемонструють обіцяний Зеленським електорату результат", — резюмує Лємєнов.


Як повідомлялося, 27 березня президент Володимир Зеленський підписав указ про призначення Ірини Венедіктової генпрокурором. Запропоновану Зеленським кандидатуру підтримали 269 народних депутатів. При цьому у фракції "Слуги народу" не вистачило власних голосів для прийняття рішення. Зеленському допомогли "Опозиційна платформа – За життя", групи "За майбутнє", "Довіра" та позафракційні депутати.
Детальніше про перспективи прокуратури та ДБР в конктексте кадрових перестановок читайте в матеріалі Олександра Леменова "Як Зеленський міняє "своїх людей" ZN.UA.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



