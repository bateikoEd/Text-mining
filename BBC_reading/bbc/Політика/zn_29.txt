Закон дозволяє використовувати незареєстровані препарати, рекомендовані офіційними органами інших країн.

Президент Володимир Зеленський у вівторок, 31 березня, підписав закон "Про внесення змін у деякі законодавчі акти України щодо забезпечення лікування коронавірусної хвороби (COVID-19)".
У картці проєкту закону №3268 на сайті Верховної Ради йдеться, що його повернуто з підписом президента.
Закон дозволяє використовувати для лікування хворих на коронавірус незареєстровані лікарські засоби, рекомендовані для лікування COVID-19 в інших країнах (США, ЄС, Великій Британії, Швейцарії, Японії, Австралії, Канаді, Китаї та Ізраїлі).
Коронавірус у пацієнта має бути підтверджено лабораторно (за допомогою ПЛР-тесту – ред.), а рекомендації – надані офіційними органами інших країн.
Крім того, документ пропонує використовувати для лікування коронавірусу зареєстровані ліки від інших захворювань, якщо їх ефективність у боротьбі з COVID-19 доведена в тих самих країнах.
Закон також дозволяє прискорити процедури реєстрації ліків для лікування коронавірусу і початку проведення клінічних випробувань, і діятиме лише три місяці.


Нагадаємо, 31 березня Міністерство охорони здоров'я оновило алгоритми стаціонарного лікування пацієнтів із COVID-19. До лікарень шпиталізують лише українців із тяжким та середньотяжким перебігом хвороби, легкі пацієнти лікуються амбулаторно.
В Україні офіційно підтверджено майже 670 випадків захворювання на Covid-19, з них 17 летальних, десятеро людей одужали. 24 березня по всій країні запровадили режим надзвичайної ситуації , який діятиме до 24 квітня, - і продовжили карантин, введений 12 березня.
Відстежувати ситуацію з поширенням коронавірусу в країні можна за допомогою спеціального сервісу і онлайн-карти, а також отримувати інструкції про способи боротьби з вірусною інфекцією – через SMS-сповіщення від МОЗ. Редакція ZN.UA також підготувала пам'ятку, куди телефонувати і до кого звертатися по допомогу під час карантину.
Про те, чи достатні для боротьби з поширенням коронавірусу нинішні заходи, прийняті урядом України, і що може бути зроблено, читайте в статті експерта Віктора Рибчука "Щоб не впасти на коліна" для ZN.UA.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



