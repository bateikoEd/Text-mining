Формувати нові райони будуть на підставі кількості жителів, а не близькості до центру.

У Міністерстві розвитку громад і територій обговорили з регіональною владю формування адміністративно-територіального устрою субрегіонального рівня в шести областях.
"У процесі формування нових районів (округів, повітів, чи як би вони не називалися) важливо пам'ятати, що вони створюються виключно для організації державної влади на місцях. Це вже будуть не ті райони, куди людям потрібно їздити за послугами: адміністративними, соціальними, медичними та іншими. Всі послуги ми передаємо на рівень заможних громад. У районах залишаться тільки служби, які будуть координувати діяльність державних органів, а отже "їздити в район" вже немає потреби", — сказав заступник міністра розвитку громад і територій В'ячеслав Негода під час відеоконференції з областями, інформує прес-служба Мінрегіону.
За його словами, кожен новий район повинен охоплювати населення в 150 тисяч осіб.
"Формуючи нові райони, в першу чергу ми маємо орієнтуватися не на доступність до центру, а на кількість жителів. За нашими рекомендаціями, які ґрунтуються на європейській практиці, у кожному з майбутніх районах мають проживати не менше 150 тисяч мешканців", - сказав Негода.
В Миколаївській області ОДА пропонує створити чотири райони: Миколаївський, Вознесенський, Первомайський та Баштанський.
У Рівненській області ОДА пропонує три перспективні райони: Дубенський, Рівненський, Сарненський.
В Кіровоградській області ОДА пропонує створити чотири райони: Голованівський, Кіровоградський, Кропивницький, Олександрійський.
В Чернівецькій області експерти пропонують два варіанти формування нових районів. Більшість вважають за доцільне створити три райони: Сторожинецький, Чернівецький і Хотинський. Є варіант двох районів: Чернівецького і Хотинського.
В Полтавській області ОДА пропонує створити чотири райони: Кременчуцький, Лубенський, Миргородський і Полтавський.
В Харківській областіОДА пропонує створити сім районів: Валківський, Красноградський, Куп'янський, Ізюмський, Лозівський, Чугуївський, Харківський. Проте є пропозиція створити чотири райони: Куп'янський, Ізюмський, Первомайський (або Лозівський), Харківський.
Раніше в Мінрегіоні обговорили формування адмінтерустрою субрегіонального рівня Вінницької, Волинської, Донецької, Житомирської, Херсонської, Хмельницької областей.
Згідно з повідомленням прес-служби міністерства, у Волинській області обладміністрація пропонує створити чотири райони: Володимир-Волинський, Камінь-Каширський, Ковельський та Луцький.
В Житомирській області обладміністрація пропонує п'ять проектних районів: Житомирський, Бердичівський, Коростенський, Малинський і Новоград-Волинський.
У Хмельницькій області обладміністрація пропонує створити також п'ять проектних районів: Городоцький, Кам'янець-Подільський, Старокостянтинівський, Шепетівський та Хмельницький.
В Донецькій області обладміністрація пропонує вісім районів: п'ять на підконтрольній території (Бахмутський, Краматорський, Покровський, Маріупольський, Волноваський) і три — на тимчасово окупованій території (Горлівський, Донецький, Кальміуський).
У Вінницькій області обладміністрація запропонувала створити п'ять районів: Вінницький, Могилів-Подільський, Тульчинський, Гайсинський, Хмельницький (Калиновський).
В Херсонській області обладміністрація запропонувала створити до 6 районів, половина з яких не відповідає параметрам щодо кількості жителів. Експерти та інші учасники наради пропонують створити три проектних райони: Новокаховський, Генічеський і Херсонський.


Детальніше про реформу децентралізації читайте в інтерв'ю Інни Ведернікової "В'ячеслав Негода: "З Конституцією або без, критично важливо завершити децентралізацію до місцевих виборів".
Як писало ZN.UА, в Україні спостерігається знищення сільських територій навколо міст обласного значення. Докладніше - у статті Ольги Попової, "Адміністративний форсаж. Чим загрожує прискорення адмінреформи?".
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



