У порядку денному засідання заходи з протидії поширенню коронавіруса. Рахманін не виключає, що Зеленський ініціює введення надзвичайного стану.

Голова Верховної Ради Дмитро Разумков збирає керівників парламентських фракцій і груп на нараду перед позачерговим пленарним засіданням, що призначено на ранок вівторка, 17 березня.
За даними джерела інформагентства "Інтерфакс-Україна", зустріч спікера з депутатами має відбутися о 23:00 понеділка.
Голова фракції "Голосу" Сергій Рахманін уточнив, що в нараді очікується участь представників Кабінету міністрів та Ради національної безпеки і оборони. З урахуванням цього, а також закликів президента Володимира Зеленського ввести жорсткі протиепідеміологічні заходи, Рахманін не виключив, що підніматиметься питання запровадження надзвичайного стану.

До порядку денного засідання Ради включено шість питань, чотири з яких пов'язані з протидією коронавsрусу, ще два – роботі парламенту в умовах карантину.
Pокрема, депутати мають розглянути проект закону про протидію COVID-19 і проект закону про спрощення закупівлі лікарських засобів і медичних виробів, До порядку денного також включено законопроект про внесення змін до Податкового кодексу для підтримки платників податків в умовах карантину.
Проект постанови про зміну графіка роботи Верховної Ради в умовах карантину передбачає, що з 17 березня по 3 квітня сесії не проводитимуться. Народні депутати працюватимуть у комітетах, а розгляд низки законопроектів переноситься на четверту сесію Верховної Ради дев'ятого скликання.
Тим часом, президент Володимир Зеленський висловив незгоду з рішенням Ради не проводити сесії під час карантину. Він наполягає, щоб депутати в найкоротші терміни прийняли закон про землю, трудовий кодекс, призначили генпрокурора і ряд міністрів.


11 березня Всесвітня організація охорони здоров'я повідомила про початок пандемії коронавірусу.
Того ж дня на засідання Кабінету міністрів було ухвалено рішення запровадити в Україні тритижневий карантин з 12 березня. У період дії карантину тимчасово призупиняється навчання у дошкільних закладах, школах та вишах, закриваються місця скупчення людей (торгові центри, кінотеатри тощо), забороняються масові заходи чисельністю понад 200 осіб.
14 березня президент Володимир Зеленський ввів у дію рішення РНБО про протидію коронавірусу, яким передбачено закриття пунктів пропуску на кордоні та тимчасову заборону в'їзду іноземців до України.
Докладніше про боротьбу з коронавірусом у світі читайте в матеріалі ZN.UA "Світ у боротьбі з коронавірусом: як Україну та інші країни поступово затягує в глобальний карантин".
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



