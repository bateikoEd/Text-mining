Президент затвердив чотири законопроєкти, які Рада ухвалила під час засідання, скликаного через коронавірус.

Президент Володимир Зеленський підписав законопроєкти, які Верховна Рада ухвалила 17 березня під час позачергового засідання, скликаного через поширення коронавірусу. Згідно з інформацією на офіційному сайті парламенту, президент  затвердив документи 18 березня.
Так, Зеленський підписав закон № 3219 "Про внесення змін до деяких законодавчих актів України, спрямованих на запобігання виникнення і розповсюдження коронавірусної хвороби (COVID-19)". Окрім іншого, закон передбачає штрафи за порушення санітарних норм, запроваджених в рамах карантинного режиму. Якщо порушення умов обсервації стане причиною інфікування інших осіб, то документ передбачає кримінальну відповідальність та покарання у вигляді штрафу, обмеження або позбавлення волі. Якщо ж інфікування стане причиною загибелі цих людей - покарання становитиме від 5 до 8 років ув'язнення.
Також президент затвердив законопроєк №2538 "Про внесення змін до деяких законодавчих актів України, спрямованих на підвищення доступності лікарських засобів, медичних виробів та інших товарів, які закуповуються особою, уповноваженою на здійснення закупівель у сфері охорони здоров'я".
Згідно із законом, МОЗ стає головним розпорядником бюджетних коштів, виділених на закупівлю медичних товарів. Закупівельна організація отримуватиме ці кошти в рамках програм, визначених як стратегічні. Договір про закупівлю організація складає від свого імені. Також закупівельна організація стає власником лікарських засобів та інших медичних товарів та організовувати одержання відповідних товарів кінцевими споживачами - лікувально-профілактичними установами.
Ще одним підписаним документом став законопроєкт  №2539 "Про внесення змін до Податкового кодексу України щодо підвищення доступності лікарських засобів, медичних виробів та інших товарів, які закуповуються за кошти державного бюджету, та створення умов для закупівель у сфері охорони здоров'я за кошти державного бюджету". Зокрема, закон передбачає, звільнення від оподаткування ПДВ операції з ввезення на митну територію України та постачання на цій території медичних товарів, що закуповуватимуться Закупівельною організацією коштом державного бюджету.
Також Зеленський підписав законопроєкт №3220 "Про внесення змін до Податкового кодексу України та інших законів України щодо підтримки платників податків на період здійснення заходів, спрямованих на запобігання виникнення і поширення короновірусної хвороби (COVID-19)". Закон знижує податкове навантаження на малий і середній бізнес в умовах карантину.
У свою чергу голова громадської ради при Дніпровській міській раді Геннадій Корбан вважає, що цей закон має полегшити життя, в першу чергу, великому бізнесу і нанесе серйозний удар по місцевому самоврядуванню.


17 березня Верховна Рада зібралася на позачергове ранкове засідання. Окрім вказаних законопроєктів, парламентарі також вирішили змінити календарний план таким чином, щоб під час карантину не проводити пленарних засідань. Також депутати призначили нового генерального прокурора та міністра розвитку економіки, торгівлі та сільського господарства.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



