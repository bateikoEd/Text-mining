Олександр Соколов уже приступив до виконання обов'язків директора ДБР.

У зв'язку з призначенням Ірини Венедіктової на посаду генерального прокурора обов'язки директора Державного бюро розслідувань тимчасово виконуватиме заступник директора ДБР Олександр Соколов, повідомляє пресслужба відомства.
Соколов приступив до виконання обов'язків директора ДБР у вівторок, 17 березня.
Олександр Соколов обіймає посаду заступника директора ДБР з січня 2020 року. До цього з 2006 по 2010 і з 2014 по січень 2020 року він служив у Головному управлінні СБУ в Харківській області, в 2012-2014 роках – у Міністерстві внутрішніх справ. У 2010-2012 роках Соколов працював у податкових органах у Запорізькій і Харківській областях.
Як повідомлялося, 27 березня президент Володимир Зеленський підписав указ про призначення Ірини Венедіктової генпрокурором. Запропоновану Зеленським кандидатуру підтримали 269 народних депутатів. При цьому у фракції "Слуги народу" не вистачило власних голосів для прийняття рішення. Зеленському допомогли "Опозиційна платформа – За життя", групи "За майбутнє", "Довіра" та позафракційні депутати.
Ірина Венедіктова очолювала ДБР з 27 грудня 2019 року після звільнення Романа Труби. На парламентських виборах 2019 року вона пройшла до Верховної Ради за списком партії "Слуга народу", до якого її включили під №3. Венедіктова очолювала парламентський комітет з питань правоохоронної діяльності.
У 2016 році Венедіктова провалила конкурс на посаду судді Верховного суду, не набравши мінімально необхідної кількості балів на екзамені.


На екстреному засіданні 5 березня Верховна Рада відправила у відставку генпрокурора Руслана Рябошапку. Його звільнили голосами 179 депутатів від "Слуги народу", 36 членів проросійської фракції "Опозиційної платформи – За життя", а також представників груп "За майбутнє", "Довіра" та позафракційних парламентаріїв.
Голова фракції "Слуги народу" Давид Арахамія заявив, що "останньою краплею" стало непідписання Рябошапкою підозр Петрові Порошенку. Зеленський дорікнув генпрокуророві в тому, що той "не продемонстрував результату".
Головний експерт StateWatch Олександр Леменов констатує, що ДБР підготувало проект підозри Петроіі Порошенку з грубими процесуальними помилками і безсенсовним нагромадженням цитат із законів. Не підписавши підозри, Рябошапка фактично вберіг прокуратури та керівництво держави від неминучої ганьби в судах.
Детальніше про те, як у ДБР підготували "якісний" проект підозри Порошенку, читайте в статті Олександра Леменова для ZN.UA.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



