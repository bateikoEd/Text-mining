Вони також виступили проти поділу міністерства на два інших.

Народні депутати, члени комітету Верховної Ради з питань енергетики та житлово-комунальних послуг звернулися в листі до прем'єр-міністра Дениса Шмигалю з проханням якнайшвидше внести кандидатуру міністра енергетики та захисту довкілля на найближчому засіданні парламенту, а також висловили підтримку Ользі Буславець (за даними ZN.UA після низки співбесід на її кандидатурі зупинився президент Володимир Зеленський).
"17 березня в засобах масової інформації почали з'являтися відомості щодо можливого призначення на посаду міністра енергетики та захисту довкілля Буславець Ольги Анатоліївни. Ми хочемо висловити підтримку цьому кандидатові та наголосити, що Буславець О.А. є справжнім професіоналом енергетичної галузі, кандидатом технічних наук, заслуженим енергетиком України. Понад 14 років Буславець О.А. працювала на керівних посадах міністерства енергетики, де зарекомендувала себе висококваліфікованим фахівцем, умілим організатором, що діє планомірно та результативно. Останні роки була на передовій реформування ринку електричної енергії, активно сприяла забезпеченню енергетичної безпеки держави та фінансової стабільності суб'єктів електроенергетики, захисту прав споживачів електричної енергії", - йдеться в тексті звернення депутатів.
"Призначення Буславец О. А. на посаду міністра енергетики та захисту довкілля позитивно вплине на галузь і стабілізує роботу міністерства. Ми впевнені, що відбір Буславець як кандидата на посаду міністра, будується виключно на професійних якостях і виключає будь-який політичний вплив", - додають депутати.
Також у зверненні йдеться, що більшість народних депутатів, членів профільних комітетів, сьогодні вважають недоцільним розділення міністерства енергетики та захисту довкілля на два окремих міністерства враховуючи необхідність збереження часу для вирішення нагальних проблем енергетичної галузі України.
"Оскільки енергетична галузь є фундаментальною для економіки держави, ми вважаємо що Мінеконерго повинен очолювати професіонал в енергетичній сфері, а питання формування та реалізації внутрішньої політики мають бути покладені на першого заступника міністра", - відзначають вони.
Депутати просять "невідкладно внести кандидатуру міністра енергетики та захисту довкілля на найближчому засідання Верховної Ради", що заплановане на 30 березня.




В якості заступника Буславець розглядався чинний в. о. міністра енергетики Віталій Шубін, однак він не пройшов поліграф. Його і Буславець перевіряли в першу чергу на предмет можливого лобізму інтересів компаній Ріната Ахметова.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



