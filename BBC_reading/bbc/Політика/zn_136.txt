Кримінальне провадження зареєстрував очільник САП Назар Холодницький. Розслідування доручено ручному Держбюро розслідувань.

Спеціалізована антикорупційна прокуратура відкрила справу щодо посадовців Кабінету міністрів України – чиновників підозрюють у службовій недбалості під час боротьби з поширенням коронавірусу Covid-19.
Кримінальне провадження зареєстроване очільником САП Назаром Холодницьким у понеділок, 23 березня.
Як писало ZN.UA, 31 січня секретар Ради національної безпеки і оборони Олексій Данілов відправив до Кабміну листа з рекомендаціями щодо протидії потраплянню Covid-19 на територію України.


Однак українській виконавчій владі знадобився 41 день для того, щоб виконати рекомендації, які повинні були бути взяті миттєво на озброєння при її професійній і системній роботі. Карантинні заходи були запроваджені лише 12 березня, коли коронавірус вже потрапив на територію країни.
"Відповідно до оприлюдненої інформації, 31 січня та 8 лютого 2020 року секретарем РНБОУ на адресу прем'єр-міністра скеровано листи про нагальну необхідність обмеження експорту та реекспорту продукції, що прямо чи опосередковано може бути використана при реалізації протиепідемічних, профілактичних та лікувальних заходів на території України з метою недопущення поширення випадків захворювання на короновірус Covid-19. Однак Кабінетом міністрів тоді фактично проігноровано вищевказані заходи, що так і не були вжиті", - йдеться у повідомленні.
Імовірну бездіяльність посадовців кваліфіковано за ч.2 статті 367 (службова недбалість, що спричинила тяжкі наслідки) Кримінального кодексу України. Покарання – від двох до п'яти років за ґратами, штраф і заборона займатися певною діяльністю й обіймати певні посади до трьох років.
Досудове розслідування доручено слідчим центрального апарату Державного бюро розслідувань.





Нагадаємо, в Україні офіційно підтверджено 73 випадки захворювання на коронавірус: у Дніпропетровській (2), Донецькій (1), Житомирській (2), Івано-Франківській (5) Київській (5), Львівській (2), Тернопільській (1), Черкаській (1), Чернівецькій (25) областях і Києві (29).
З 12 березня в Україні діє тритижневий карантин. Згодом Кабмін посилив обмежувальні заходи. До 3 квітня призупинено навчання, закриті кордони, скасовано масові заходи, обмежена робота громадського транспорту і закладів, призупинено міжміське і авіасполучення.
Відстежувати ситуацію з поширенням коронавірусу в країні можна за допомогою спеціального онлайн-сервісу, отримувати інструкції про способи боротьби з вірусною інфекцією – через SMS-сповіщення від МОЗ. Редакція ZN.UA також підготувала пам'ятку, куди телефонувати і до кого звертатися по допомогу під час карантину.
11 березня Всесвітня організація охорони здоров'я повідомила про початок пандемії коронавірусу. Вперше цей коронавірус був діагностований у грудні минулого року. Covid-19 швидкими темпами поширюється по всьому світу. Випадки захворювання зафіксовані в більш ніж 160 країнах на всіх континентах. За офіційними даними, захворіли 341 365 осіб, з них понад 98 тисяч вилікувались, 14 759 померли.
Про те, чи достатні для боротьби з поширенням коронавірусу нинішні заходи, прийняті урядом України, і що може бути зроблено, читайте в статті експерта Віктора Рибчука "Щоб не впасти на коліна" для ZN.UA.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



