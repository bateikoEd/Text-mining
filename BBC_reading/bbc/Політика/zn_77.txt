На Банковій придивляются до кандидатів, які можуть зайняти місця Ємця й Уманського у Кабінеті міністрів.

Міністрів охорони здоров'я Іллю Ємця і міністра фінансів Ігоря Уманського найближчим часом можуть звільнити з уряду, повідомляє "Українська правда" із посиланням на власні джерела у фракції "Слуги народу".
За словами співрозмовників видання, в якості можливої альтернативи Ємцю на Банковій розглядають Максима Степанова, колишнього голову Одеської облдержадміністрації та екскерівника ДП "Поліграфкомбінат "Україна". Повідомляється, що в п'ятницю, 27 березня, Степанов приходив на співбесіду до Офісу президента.
Причиною ймовірної відставки Уманського називають проект секвестру державного бюджету на 2020 рік, який розкритикували усі парламентські фракції, включаючи "Слугу народу".


Максим Степанов уже розглядався в якості кандидата на посаду міністра охорони здоров'я після відставки Кабміну Володимира Гройсмана у 2019 році.
У 2017 році президент Петро Порошенко призначив Степанова головою Одеської ОДА. У квітні 2019-го він відмовився залишати свій пост і публічно звинуватив Порошенка в тому, що той змушував його створювати "сітку" на президентських виборах.
Ілля Ємець нетривалий час очолював МОЗ у Кабміні Миколи Азарова. 4 березня 2020 він знову став міністром охорони здоров'я, увійшовши до складу уряд Дениса Шмигаля. Як повідомляло ZN.UA, рішення про призначення Ємця приймав особисто президент Володимир Зеленський.
До призначення в Кабмін Шмигаля Ігор Уманський уже працював в уряді: у 2008-2010 він був заступником міністра фінансів Віктора Пинзенника, а в 2014-2015 – Наталії Яресько.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



