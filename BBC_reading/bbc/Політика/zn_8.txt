Учасники "нормандського формату" почали обговорення ініціативи.

Порядок формування консультативної ради з Донбасу визначатимуть Україна, Росія та ОБСЄ в рамках контактної групи з врегулювання конфлікту в регіоні, однак лише після узгодження питання про створення ради у рамках "нормандського формату". Про це заявив віце-прем'єр з реінтеграції тимчасово окупованих територій Олексій Резніков в інтерв'ю "Радіо Свобода" у четвер.
"Якщо учасники "нормандського формату" принципово кажуть "так", тоді вже запускається процес обговорення, яким чином сторони повинні обирати своїх представників для участі в цій консультативній раді. Після цього тристороння контактна група затвердить порядок відбору", — заявив Резніков.
Він уточнив, що безпосередньо формувати раду будуть ОБСЄ, Росія й Україна. При цьому Резніков повідомив, що обговорення ініціативи вже відбувається в "нормандському форматі".
Відповідаючи на питання про те, чи є механізм визначення тих, хто буде відбирати представників непідконтрольних територій Донбасу до складу консультативної ради, Резніков заявив, що "механізм ще невідомий, оскільки на сьогоднішній день питання створення такої консультаційної ради в рамках політичної підгрупи знаходиться на обговоренні в режимі "нормандського формату".
Він підкреслив, що консультативна рада необхідна для інтенсифікації роботи контактної групи, і додав, що ідея його створення є доцільною.


Нагадаємо, учасники контактної групи з врегулювання ситуації в Донбасі на засіданні 11 березня в Мінську домовилися створити так звану консультативну раду у складі політичної підгрупи.
31 березня голова ОП Андрій Єрмак заявив, що Україна прийме остаточне рішення про створення консультативної ради тільки після обговорення з Німеччиною, Францією та ОБСЄ.
 
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



