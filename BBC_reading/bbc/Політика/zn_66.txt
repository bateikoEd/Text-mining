Активісти вимагають відставки генпрокурора Венедіктової у разі ігнорування вимог.

Родини Героїв Небесної Сотні звернулись до президента Володимира Зеленського з вимогою повернути кураторство департаментом у справах Майдану Віктору Трепаку і усунути від справ майдану новопризначеного Андрія Любовича, який займає "антимайданівську позицію". Про це йдеться у зверненні ГО "Родини Героїв Небесної Сотні", опублікованому на сторінці у Facebook.
Родини Героїв Небесної Сотні відзначають значний прогрес у розслідуванні справ Майдану після призначення керівником Департаменту у жовтні минулого року прокурора Віктора Трепака.
"Лише за останній місяць затримано і взято під варту двох тітушок, які підозрюються у вбивстві Юрія Вербицького, які тривалий час переховувались від слідства під носом у правоохоронних органів; вперше справи Майдану почали на належному рівні супроводжувати оперативні служби; затримано і пред'явлено підозру співробітнику Омеги, який за версією слідства вбив Олега Ушневича і поранив іншого майданівця; пред'явлено підозри суддям Майдану і слідчим Майдану, які переслідували майданівців і безпідставно кидали їх під варту в січні-лютому 2014-го року. От одному з них - слідчому Андрію Єльцову, який переховувався від слідства, будуть обирати запобіжний захід в понеділок", - йдеться у зверненні.
Родини вважають, що генпрокурор Венедіктова, призначаючи на посади одіозних осіб, "фактично змінює вектор розслідування справ Майдану", що є "проявом системної протидії розслідуванню, націленістю на переслідування майданівців".
У зв'язку з цим Родини Героїв небесної Сотні вимагають повернути кураторство департаментом у справах Майдану Віктору Трепаку і забезпечити можливість продовжити працювати в режимі останнього місяця.
"В протилежному випадку - ми вимагаємо відставки Ірини Венедіктової з посади Генерального Прокурора".

У свою чергу спільнота "Хто вбив Катю Гандзюк" у Facebook відзначає,що після заяви батька Катерини Віктора Гандзюка про навмисний розвал розслідування у справі його доньки, на нього почали чинити тиск прокурори ГПУ, які змушують його приїхати в Київ для зустрічі з очільницею ГПУ Іриною Венедіктовою. При цьому прокурори відмовляються контактувати з адвокатом Гандзюк, яка знаходиться в Києві, Євгенією Закревською.
"З цього ми робимо ще один важливий висновок: Венедіктовій насправді байдуже на справу Гандзюк і вона не готова комунікувати з адвокатами Каті і пана Віктора. Це ще більший сором ніж розвал групи ефективних досі прокурорів. Це брутальна маячня з будь-якої точки зору. Ще більша маячня — це намагатись тиснути на батька заради власних інтересів, а не інтересів розслідування".
 Соратники Гандзюк нагадують, що таким самим безпідставним тиском вже намагався у свій час займатись колишній генеральний прокурор Юрій Луценко в інтересах колишнього президента Петра Порошенка.  Луценко через підлеглих також змушував батька Каті зустрічатись без адвокатів для розв'язання якихось проблем... І врешті закінчив свою політичну кар‘єру.
"Ірина Венедіктова вирішила пройти шлях Юрія Луценка ще швидше. Бажаємо успіхів, звичайно, але нагадуємо, що це час в нікуди не тільки для генеральних прокурорів. Але й для їх керівників", - зазначають активісти.



Як повідомлялося, генпрокурор Ірина Венедіктова відсторонила свого заступника Віктора Трепака від усіх справ, які розслідує Служба безпеки України, зокрема і від справи про напад на Катерину Гандзюк. Після цього Трепак написав заяву про звільнення.
У коментарі для ZN.UA Віктор Трепак пояснив, що написав заяву після того, як у нього забрали курування діяльністю двох департаментів, – які здійснюють процесуальне керівництво у "справах Майдану", та у справах, які розслідуються слідчими СБУ. Зокрема, у розслідуванні справи Каті Гандзюк прокурори впритул наблизились до її повного розкриття і встановлення замовників.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



