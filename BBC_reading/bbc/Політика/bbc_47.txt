Копирайт изображения
ВВС
Радник секретаря РНБО Сергій Сівохо не зміг завершити презентацію Національної платформи примирення та єдності на Донбасі через протидію ветеранів полку "Азов".
Як передає кореспондент ВВС News Україна В'ячеслав Шрамович з місця подій, ветерани полку почали закидати раднику секретаря РНБО, що він говорить про внутрішній конфлікт, а не війну проти Росії.
Словесні перепалки переросли у штовханину.
BBC News Україна поспілкувалася з обома сторонами конфілкту.
Сівохо та нацбезпека: що робитиме ексгуморист у РНБО?
У Зеленського похвалились прогресом у Мінську, а бойовики - початком "прямого діалогу"
"Проведення презентації зірвали", - передав кореспондент ВВС News Україна.
Пропустити Facebook допис , автор: Viacheslav
Кінець Facebook допису , автор: Viacheslav
Сергій Сівохо встиг виголосити промову і розповісти про свою концепцію платформи.
Разом з ним платформу представили дві координаторки: експерт з медіа Марина Хацаюк та конфліктолог Марина Черенкова.
На причетності Росії до конфлікту на Донбасі організатори увагу не акцентували.
На захід прийшли також кілька десятків чоловіків і молодих людей, які почали зривати презентацію та закидати організаторам симпатію до сепаратистів і проросійських сил.
Серед них були зокрема ветерани полку "Азову родом з Донецька".
Модератором заходу, який відбувався в бізнес-центрі "Парковий", був журналіст Андрій Куликов. Він намагався заспокоїти ситуацію, однак згодом ситуація вийшла з-під контролю.
Охорона вивела Сергія Сівохо з приміщення, де відбувалась презентація, після початку штовханини.
За свідченням кореспондента, Сергій Сівохо навіть впав під час штовханини - один з чоловіків штовхнув його зі словами "йди звідси".
Коли його виводили, він важко дихав.
Майданчик для діалогу
Копирайт изображения
ВВС
Image caption
Охорона вивела Сергія Сівохо, коли почалась штовханина
Сергій Сівохо під час презентації наголосив, що ця платформа має стати "майданчиком діалогу українців з українцями".
Він сказав, що його платформа готова співпрацювати з організаціями з "того боку", але лише з тими, які мають гуманітарне спрямування.
"Кожна війна закінчується миром. І війна на Донбасі не виняток. І нагадую, що Донбас - це Україна. Ви пам'ятаєте про це? Ми - так" - наголосив він під час свого виступу.
З ним виступили ще дві координаторки нацплаптформи.
Вони оминали тему російської участі у війні, а у ситуації звинувачували "еліти, які правили в Україні і на Донбасі".
Марина Черенкова у розмові з ВВС News Україна сказала, що про Росію не говорили, адже треба розбиратися перш за все з "нашими власними проблемами".
Копирайт изображения
ВВС
Після виступу кілька чоловіків, які були в залі, представилися учасниками бойових дій на Донбасі у полку "Азов".
Вони почали питати у Сівохо, чому він не називає Росію агресором і затисли його біля трибуни.
Він відповідав, що "Росія - агресор" і визнав, що конфлікт підживлює Росія.
Копирайт изображения
ВВС
Молодики також кричали : "Сергій, поїхали з нами на лінію розмежування".
На це політик відповів, що там був.
Image caption
Під час штовханини зірвали банер
"Вони зірвали презентацію, але не зупинять наш рух до миру. Ми продовжуємо нашу роботу і наш діалог", - написав згодом Сергій Сівохо у Facebook.
Пропустити Facebook допис , автор: Сергей Сивохо
Кінець Facebook допису , автор: Сергей Сивохо
Згодом у поліції повідомили, що затримали кілька учасників подій.
"Дії правопорушників кваліфікують як хуліганство, вчинене групою осіб. На цей час до управління поліції доставили 15 активних учасників події. Проводяться заходи для встановлення інших правопорушників", - йдеться у повідомленні столичної поліції.
У поліції кажуть, що "молодики намагалися втекти", але їх зловили і доправили до відділку.
Але учасники конфлікту наполягають, що "ніхто не тікав" і додають, що насправді затриманих менше.
Що кажуть у платформі примирення?
Image caption
Марина Черенкова
"Це нормальний початок діалогу, коли люди, яких шість років не лікують від посттравматичного синдрому, реагують так. Не можна, коли держава посилає людей воювати, а потім не піклується про них", - розповіла BBC News Україна конфліктолог Марина Черенкова.
Вона до останнього залишалася на заході і спілкувалася з пресою та чоловіками які його зривали.
Копирайт изображения
ВВС
Image caption
Конфліктолог Марина Черенкова до останнього намагалася розповідати про мету платформи єдності
На питання про те, чому під час своїх виступів вони обходили тему російської участі у конфлікті на Донбасі, Марина Черенкова відповіла: "А навіщо говорити про Росію? Чому ми не будемо говорити про Україну?"
"Колись ми можемо завершити говорити про зовнішнє і почати прибирати будинок всередині?" - запитала вона.
Що кажуть "азовці"?
Image caption
"Азовець" Олександр Волков - один з тих, хто висловлював протест проти презентації Нацплатформи примирення. Нещодавно він вже потрапляв у фокус медіа, коли хотів" поспілкуватися" з депутатом Максимом Бужанським
Олександр Волков - один з тих, хто зривав захід. Він - ветеран батальйону "Донбас" та полку "Азов", родом з Донецька, де був активістом "Правого сектору".
"Такі люди, як Сівохо, не мають морального права взагалі говорити з нами про війну чи мир", - каже чоловік.
"Він всі шість років сидів у Києві, ходив по гумористичним передачам. А ми втрачали свій дім і своїх близьких", - додає Волков.
"І зараз він приходить й каже, що ми маємо у когось просити вибачення і комусь щось пробачити. Хіба це я прийшов зі зброєю в Росію? Я нікого пробачати не збираюся ніколи", - підсумовує "азовець".
Тло: події навколо Донбасу
Копирайт изображения
ВВС
Команда Сергія Сівохо планувала представити Національну платформу примирення і єдності ще у лютому, однак тоді захід зірвався через атаку проросійських сил на опорні пункти української армії неподалік Золотого. Презентацію вирішили перенести на березень.
Напередодні ж у Мінську відбулися переговори тристоронньої контактної групи по Донбасу, у яких взяли участь голова Офісу президента України Андрій Єрмак та заступник адміністрації президента РФ Дмитро Козак.
Серед досягнутих домовленостей - створення нового органу у складі політичної підгрупи - Консультативної ради. Представники бойовиків на Донбасі вже заявили, що цей механізм дозволить "пряме обговорення двома сторонами конфлікту".
Паралельно з цим на лінії фронту на Донбасі - відчутне загострення боїв.
Зокрема у вівторок під Авдіївкою проросійські сили підбили з протитанкового ракетного комплексу (ПТРК) вантажівку з українськими розвідниками, загинуло двоє бійців, ще кілька були важко поранені.
Важкий бій на Донбасі: є втрати
А перед цим 8 березня противник також з ПТРК влучив у іншу військову вантажівку, тоді також були втрати.
Копирайт изображения
FACEBOOK СЕРГІЯ СИВОХО
Image caption
Сергій Сівохо вже кілька місяців є радником секретаря РНБО та, за його словами, працює над "налагодженням діалогу між простими людьми", зокрема з непідконтрольних територій
Загалом за останні дні на фронті загинуло чотири українських бійці, до 20 були поранені.
Хочете отримувати найважливіші новини в месенджер? Підписуйтеся на наш Telegram або Viber!
