Кабмін оголосив режим НС і продовжив карантин до 24 квітня.

Прем'єр-міністр Денис Шмигаль пояснив рішення запровадити режим надзвичайної ситуації в Україні необхідністю більш ефективної протидії коронавірусу, а також не виключив, що НС скасують достроково.
"Надзвичайна ситуація - це не надзвичайний стан, вона не порушує конституційні права і не ставить хрест на економіці. Насамперед - це про збільшення наших із вами спільних обов'язків для подолання епідемії", - заявив очільник уряду у відеозверненні, що транслювалося ввечері в середу, 25 березня.
Шмигаль висловив впевненість, що українці "спільними зусиллями подолають це виклик".
"І якщо це відбудеться раніше 24 квітня, ми скасуємо карантинні заходи і надзвичайну ситуацію достроково", - запевнив прем'єр.
За його словами, єдину державну систему цивільного захисту переведено в режим готовності, і це має прискорити обмін інформацією між регіонами, лікарнями, людьми, залученими до боротьби з коронавірусом.
"Ми зможемо діяти швидше, бюрократичні питання не стануть перепоною для забезпечення здоров'я українців", - підкреслив Шмигаль.

25 березня Кабінет міністрів оголосив режим надзвичайної ситуації на всій території України і продовжив карантин до 24 квітня. До цього режим надзвичайно ситуації діяв в областях, де були офіційно підтверджені випадки COVID-19.


11 березня Всесвітня організація охорони здоров'я повідомила про початок пандемії коронавірусу.
Того ж дня на засідання Кабінету міністрів було ухвалено рішення запровадити в Україні тритижневий карантин з 12 березня. У період дії карантину тимчасово призупиняється навчання у дошкільних закладах, школах та вишах, закриваються місця скупчення людей (торгові центри, кінотеатри тощо), забороняються масові заходи чисельністю понад 200 осіб.
14 березня президент Володимир Зеленський ввів у дію рішення РНБО про протидію коронавірусу, яким передбачено закриття пунктів пропуску на кордоні та тимчасову заборону в'їзду іноземців до України.
16 березня Кабмін за ініціативою Зеленського посилив карантинні заходи: уряд ввів заборону на роботу метро, міжміські пасажирські перевезення та масові заходи за участю понад 10 осіб. Для наземного громадського транспорту встановлено ліміт у 10 пасажирів.
Про економічні наслідки коронавірусу для України і українців читайте в статті Юлії Самаєвої "День песця". Чим загрожує карантин українському бізнесу, читайте в матеріалі Сергія Следзя і Вадима Башти "COVID-19: постраждають усі".
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



