Смерть нападника Івана Кузнєцова в Офісі генпрокурора назвали вбивством.

В Офісі генерального прокурора в середу, 25 березня, відбулася зустріч керівництва прокуратури та Міністерства внутрішніх справ. У ній взяли участь новопризначений генпрокурор Ірина Венедіктова та її заступники, а також голова МВС Арсен Аваков і вище керівництво Національної поліції.
Згідно з повідомленням, розміщеному на сайті Офісу генпрокурора, правоохоронці "погодили проведення необхідних слідчих та процесуальних дій у низці резонансних кримінальних проваджень".
До найбільш резонансних злочинів Офісі генпрокурора віднесли справу про вбивство журналіста Павла Шеремета, а також "вбивство Івана Кузнєцова".

Іван Кузнєцов помер від ножового поранення, яке він отримав під час нападу на одеського активіста Сергія Стерненка. Стерненко наполягає, що завдав смертельного поранення нападнику в рамках необхідної оборони, а також звинувачує в одеську поліцію в причетності до організації замахів на нього і сприянні злочинцям.
Досудове слідство у справі Стерненка здійснює Служба безпеки України, а не поліція. Однак це не завадило Авакову обговорювати слідчі і процесуальні дії з генпрокурором. На цей факт звернула увагу дівчина Сергія Стерненка Наталія Усатенко.
"Аваков з Венедіктовою публічно обговорюють, як посадити Стерненкп, незважаючи на те, що МВС не має ніякого відношення до справи про напад на Сергія. Тупо жодного. Підслідність у СБУ. Але їм плювати на це", - обурилася Усатенко.
"24 травня 2018 Ваня зі своїм напарником (таким же нікчемним тітушкою) хотіли підзаробити. Напали на Сергія Стерненка, коли ми поверталися вдвох додому. В результаті самооборони Сергія Ваня загинув. Не вдалося заробити. Ще наробив головняка організаторам замаху", - написала вона на своїй сторінці в Facebook.



Увечері 24 травня 2018 року на одеського активіста Сергія Стерненка напали неподалік від його будинку двоє зловмисників. Під час зіткнення активіст отримав ножове поранення руки, а один з нападників – смертельне поранення в область живота. Стерененко стверджує, що завдав поранення нападникам ножем, який відібрав у них же.
Під час нападу на Стерненка був убитий 25-річний Іван Кузнєцов. Другого нападника – 30-річного Олександра Ісайкла поліція відпустила в статуті свідка. Це був уже третій збройний напад на Стерненка. Під час першого він отримав різані рани, під час другого – вогнепальне поранення.
У жовтні 2019 року ГПУ забрала справу Стерненка з поліції і передала її до Головного слідчого управління СБУ у зв'язку з можливою причетністю одеських поліцейських до організації нападу на активіста.
Стерненко та інші одеські активісти вважають, що за терором проти них стоять мер міста Геннадій Труханов, а також близькі до нього бізнесмен Володимир Галантерник і кримінальний авторитет Олександр Ангерт на прізвисько "Ангел", які фактично монополізували корупцію в Одесі. А місцева поліція і прокуратура фактично захищають інтереси цього угруповання, та не виконують своїх професійних обов'язків.
Детальніше про ситуацію в Одесі читайте в матеріалі Ніни Перстньової "Біси міста "Ангела" в тижневику "Дзеркало тижня. Україна".
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



