Мер Харкова вважає рішення про закриття метрополітену необґрунтованим.

Харківський міський голова Геннадій Кернес заявив, що не має наміру закривати метро в Харкові, незважаючи на озвучене президентом Володимиром Зеленським доручення.
"Я проти закриття метро і закривати його не збираюся!", - заявив Кернес у коментарі "Українській правді" увечері в понеділок, 16 березня.
"Метро користуються всі категорії пільговиків. Вважаю абсолютно необґрунтованим таке рішення для міста, де не зафіксовано жодного випадку захворювання. Люди мають якось їздити на роботу і пересуватися", - пояснив мер Харкова.
Раніше виконком Харківської міськради проігнорував постанову Кабміну і не оголосив карантин у дитсадках і школах з 12 березня. Проте вже на наступного дня, після того, як обласна прокуратура порушила за даним фактом кримінальну справу, карантин у Харкові таки оголосили.
У своєму відеозверненні ввечері 16 березня президент Володимир Зеленський повідомив, що доручив Міністерству інфраструктури заборонити роботу метрополітенів в Україні з 12:00 середи, 18 березня.




11 березня Всесвітня організація охорони здоров'я повідомила про початок пандемії коронавірусу.
Того ж дня на засідання Кабінету міністрів було ухвалено рішення запровадити в Україні тритижневий карантин з 12 березня. У період дії карантину тимчасово призупиняється навчання у дошкільних закладах, школах та вишах, закриваються місця скупчення людей (торгові центри, кінотеатри тощо), забороняються масові заходи чисельністю понад 200 осіб.
14 березня президент Володимир Зеленський ввів у дію рішення РНБО про протидію коронавірусу, яким передбачено закриття пунктів пропуску на кордоні та тимчасову заборону в'їзду іноземців до України.
Докладніше про боротьбу з коронавірусом у світі читайте в матеріалі ZN.UA "Світ у боротьбі з коронавірусом: як Україну та інші країни поступово затягує в глобальний карантин".
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



