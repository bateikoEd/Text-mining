Виведення Росії за дужки учасника конфлікту запустить демонтаж міжнародної підтримки України.

Засідання Тристоронньої контактної групи в Мінську, на якому мали обговорювати створення так званої "Консультативної ради", не відбудеться через коронавірус.
Але ризик зняття з Росії статусу країни-агресора і фактично "визнання" підконтрольних їй "Л-ДНР" зберігається. З огляду на це, президентові України Володимиру Зеленському нагадали про неприпустимість створення такої "Ради".
Зі зверненням до Зеленського звернувся колишній президент Світового конгресу українців (2008-2018 роки), лідер громадської організації "Україна-2050" Євген Чолій. Він закликав голову держави відкликати підписи української делегації під протоколом про створення Консультативної ради".
"Ми закликаємо вас видати відповідний акт, який зобов'яже представників України відкликати свої підписи у протоколі засідання Тристоронньої контактної групи від 11 березня 2020 р. і унеможливить для представників України підписання будь-яких документів, які визнають статус представників самопроголошених Донецької і Луганської народних республік, зокрема щодо створення Консультативної ради з їх участю", - йдеться у відкритому листі на сайті організації.
Чолій нагадав, що підконтрольні Кремлю "ДНР" і "ЛНР" визнані Верховною Радою терористичними організаціями, і входження із представників до "Консультативної ради" матиме серйозні наслідки для України.
"Визнання Україною такого статусу представників самопроголошених Донецької і Луганської народних республік розглядатиметься і поширюватися Російською Федерацією у всьому світі, як легітимізація самопроголошених Донецької і Луганської народних республік, їх керівного апарату та політики", - наголошується в листі.
Про небезпеку прямих переговорів з бойовиками нагадав і колишній міністр закордонних справ України Павло Клімкін.
"У день (...) формального погодження рішення про створення так званої "Консультативної ради" з окупаційними адміністраціями (...) розпочнеться демонтаж міжнародної підтримки, до того ж не лише санкцій: а на кого треба тиснути, якщо в країні громадянський конфлікт? Може, на Україну, як постійно говорять у Москві?", - пише він у Facebook.
Шість років війни проти України Кремль вперто, на всіх міжнародних майданчиках, просуває ідею "громадянської війни" в Україні. Створення "Консультативної ради" легітимізує цей кремлівський наратив, призведе до зняття з Росії санкцій і програшу України в міжнародних судах, вважає колишній міністр.
"Якщо читати рішення Тристоронньої контактної групи, створюється не просто майданчик для прямого діалогу, а спеціальний формат з узгодженими процедурами, щоб надати Москві всі необхідні аргументи. Не кажу вже про те, що говорити з ляльками немає сенсу, всі їхні рухи або їх відсутність все одно контролюють ляльководи", - додає Клімкін.
За його словами, "формула Штайнмаєра" для Донбасу "губиться на тлі рішення про прямий діалог, де Росія отримує такий самий статус, як Німеччина і Франція".



Як повідомлялося, на зустрічі ТКГ 11 березня за участю голови ОП України Андрія Єрмака і заступника голови АП РФ Дмитра Козака було підписано протокол про створення консультативної ради при ТКГ.
ZN.UA оприлюднило фотокопію протоколу з рішенням про створення консультативної ради. До неї планують включити по 10 представників України і ОРДЛО. Створення цього органу фактично зафіксує суб'єктність ОРДЛО. При цьому Росія увійде до Ради не як країна-агресор, а у вигляді так званого "спостерігача-гаранта" нарівні з Францією, Німеччиною та ОБСЄ.
Оглядач ZN.UA Тетяна Силіна констатувала, що рівний статус України і представників незаконних збройних формувань – це "те, від чого Київ категорично відмовлявся всі шість років. І це та помилка, вчинена свого часу Кишиневом у врегулюванні придністровського конфлікту, яку експерти настійно закликали Київ не повторювати".
Проте за версією керівника Офісу президента Андрія Єрмака, у цій ситуації нібито "не йдеться про правове визнання представників ОРДЛО і прямі переговори з ними".
На неприпустимість прямих переговорів з бойовиками вказали чимало українських політиків, волонтерів, ветеранів, еспертів-міжнародників і представники громадянського суспільства. Категорично проти висловилися парламентські фракції "Голосу" і "Європейської Солідарності". Звернення до президента підписали 60 членів фракції "Слуга народу", частина з них згодом відкликали свої підписи і видалили пости в Facebook.
Патріоти Донбасу вирішили заявити про свою позицію публічно та записали відеозвернення до президента Зеленського.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



