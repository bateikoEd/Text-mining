За словами міського голови, це не останні підрахунки.

Міський голова Києва Віталій Кличко зазначив, що через карантинні обмеження бюджет Києва втрачає 1,6 мільярда на місяць. Кличко зазначив, що немає сумнівів, що буде недовиконання бюджету. Про це він розповів в інтерв'ю "Радіо Свобода".
"Втрати 1 600 мільйонів. Ми порахували попередньо. Попередньо. Це не остання цифра. Так, дійсно, місто втрачає. Так, дійсно, на сьогодні не тільки Україна втрачає, а й всі країни зараз рахують збитки, які обраховуються трильйонами доларами тільки у США. Ніхто не може наперед прорахувати. І всі говорять зараз про велику фінансову кризу, найбільшу після Другої світової війни", - розказав Віталій Кличко.
Міський голова також зазначив, що на засіданні Київради  переглянули бюджет та перекинули на медичну галузь 894 мільйони. Це додаткові гроші на зарплату працівникам медичної сфери, особливо інфекційних відділень від 5 до 10 тисяч гривень додатково до зарплати.
"Вкрай важливо підтримати тих людей, які знаходяться на сьогодні на передовій. Це не перебільшення. Люди ризикують своїм здоров'ям, здоров'ям своїх рідних. І вони повинні отримувати нормальну зарплату. Не зважаючи на складні умови, ми зробили такі кроки, розуміючи, що повинні підтримувати наших медиків. Якщо ми втратимо наших медиків, я навіть не хочу говорити про наслідки", - зазначив Віталій Кличко.


Раніше прес-служба КМДА повідомила про те, що півмільйона жителів Києва змусили взяти відпустку власним коштом. Адміністрація розраховує на фінансову допомогу центральних органів влади у вирішенні ситуації з відсутністю доходу у жителів столиці.  Кличко додав, що Володимир Зеленський запевнив його про позитивне вирішенні даного питання. За його словами, плануються грошові доплати кожному тимчасово безробітному киянину. Одночасно зі збільшеним числом вимушених звільнень в Україні значно скоротилася кількість нових вакансій. Від початку карантину на третину знизилися запити у всіх сферах діяльності.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



