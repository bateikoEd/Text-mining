Копирайт изображения
УНІАН
У першому уряді за президента Зеленського керівника МВС Арсена Авакова називали "тимчасовим міністром", який пропрацює кілька місяців.
Утім, тимчасовим виявився Кабмін Гончарука, тоді як Аваков залишився працювати в новому уряді Шмигаля і відзначив шість років на посаді міністра внутрішніх справ.
Надзвичайний стан. Що це означає і які можуть бути обмеження
Як коронавірус шириться планетою. Мапа
Зараз його вже не називають "тимчасовим", він керує найпотужнішою структурою в умовах карантину і радить Верховній Раді та всьому уряду, що треба зробити в економіці.
А також - готує суспільство до введення надзвичайного стану, який ще більше розширить повноваження його міністерства.
Силовики і карантин
Копирайт изображения
МВС
Арсена Авакова називали однією з проблем формування уряду Дениса Шмигаля. Через це, зокрема, за новий Кабмін голосували пакетом, адже не факт, що при поіменному голосуванні за кожного з міністрів знайшлося б достатньо голосів.
Утім, з початком спалаху коронавірусу в Україні керівник МВС став однією з ключових фігур не тільки в Кабміні, але й у державі загалом.
Поліція та інші підрозділи, які входять до структури міністерства внутрішніх справ - Нацгвардія, Держслужба з надзвичайних ситуацій і Прикордонна служба - зараз мають головну роль у всіх карантинних заходах.
Копирайт изображения
МВС
Відділення спецобробки ДСНС проводить знезараження у Радомишлі, де був один з перших підтверджених випадків коронавірусу в країні, авіація Нацгвардії доправляє з Китаю тести та костюми хімзахисту, а поліцейсьі у великих містах стежать, кого і скільки перевозить громадський транспорт.
З подачі МВС посилена відповідальність за порушення карантину — за це тепер штрафи від 17 до 32 тис. грн.
Крім того, за навмисне зараження коронавірусом інших людей можна потрапити до в'язниці на строк до восьми років. У МВС пояснюють, що в'язниця загрожуватиме лише тим, хто точно знав про свою хворобу і свідомо заражав нею інших, наприклад, у транспорті.
На пів дорозі до надзвичайного стану?
Копирайт изображения
МВС
МВС стало локомотивом введення надзвичайної ситуації в областях, де виявили коронавірус.
За Кодексом цивільного захисту населення - це етап, який може передувати надзвичайному стану.
Арсен Аваков нещодавно написав, що у найближчі дні обмеження "будуть значно жорсткішими".
За його словами, це потрібно, щоб виграти час для системи охорони здоров'я: "Кожен день не надмірної напруги нашої перехідної, кульгавої медичної системи — важливий!"
Пропустити Facebook допис , автор: Arsen
Дорогие украинцы! События последних дней кардинально изменили жизнь всего общества и всего мира. Мир меняется и...
Posted by Arsen Avakov on Saturday, 21 March 2020
Кінець Facebook допису , автор: Arsen
Про те, що вже введені обмеження недостатні, говорять й інші люди з команди Авакова.
"Все буде залежати від статистики, зокрема смертності... Попереду у нас буде піт, кров і сльози, як казав прем'єр-міністр Британії Вінстон Черчилль перед Другою світовою війною", - заявив у "Свободі слова" на ICTV заступник міністра внутрішніх справ Антон Геращенко.
Він також порівняв нинішній спалах коронавірусу з епідемією "іспанки" у 1918-1919 роках, від якої загинули кілька десятків мільйонів людей.
Антон Герщенко попередив тих, хто вже міг заразитися (наприклад, повернувся з-за кордону), що вони мають дотримуватися самоізоляції.
"Поліція почала централізовано отримувати контакти з ваших анкет. За необхідності будемо звертатися до мобільних операторів, будемо звертатися до банківської сфери. Ви зобов'язані перебувати вдома, щоб зберегти життя своїх близьких", - закликав заступник міністра.
І додав: "У нас карантин зараз на 50-60%. В Італії та Іспанії — на 95%... Ми до цього часу зупинилися на пів дорозі. І продовжується величезне спілкування людей з людьми".
За даними BBC News Україна, Верховна Рада може винести на голосування надзвичайний стан вже цього тижня.
Він - значно суворіший за нинішні надзвичайні ситуації і може передбачати серйозні обмеження, аж до блокпостів і заборони руху на особистому транспорті між містами. Видання Insider також писало про плани запровадити можливість комендантської години та обшуків під час пандемії.
Контролюватимуть дотримання надзвичайного стану, якщо його коли-небудь все ж запровадять, саме структури МВС.
Водночас у вівторок ввечері Арсен Аваков у коментарі "Українській правді" запевнив, що наразі не бачить сенсу у запровадженні надзвичайного стану.
"Для забезпечення карантину нам цілком досить оголошення режиму надзвичайної ситуації, який зараз діє в Києві і інших містах… Надзвичайний стан зараз не потрібен. Він передбачає обмеження конституційних прав. Для боротьби з вірусом нам це ні до чого. Його запровадження може бути тільки крайнім заходом", - пояснив міністр.
А що з економікою?
Паралельно Арсен Аваков почав давати поради уряду та парламенту у сферах, які виходять за межі його компетенції як міністра внутрішніх справ - в економіці та фінансах.
Він закликав переглянути Держбюджет, значно збільшити його дефіцит, укласти угоду з МВФ та реструктуризувати зовнішні борги, щоб менше виплачувати у найближчі роки.
"Без цих та інших екстраординарних заходів буде жахливо складно! Людям буде дуже складно! І тому треба діяти, захищаючи людей, балансуючи економіку в умовах, яких ще не було", - наголосив Аваков.
"Вимушена необхідність"
Копирайт изображения
УНІАН
"Посилення ролі Арсена Авакова у часи кризи, пов'язаної з пандемією, я називаю "вимушеною необхідністю". В умовах, коли урядовці не знають, що робити з кризою, активність Авакова я вважаю позитивом", - говорить BBC News Україна політичний консультант Петро Охотін.
Петро Охотін додає, що МВС ще з часів Леоніда Кучми має чи не найбільш чітку і дієву вертикаль серед усіх інших державних інститутів.
"Роль Арсена Авакова зростає в умовах, коли інші чиновники намагаються взяти на себе якомога менше відповідальності, адже Кабмін Дениса Шмигаля формувався не як антикризовий, а радше як консенсусний", - відзначає політичний консультант.
"З одного боку, фігура Авакова не раз піддавалася критиці. З іншого, просто уявіть, що Арсен Борисович зараз вирішить піти у відставку. Очевидно, що слабкість державної вертикалі і некомпетентність команди Зеленського створює всі умови для приходу сил, готових до більш авторитарних дій. Ще давні греки казали: "анархія - мати порядку", адже після хаосу часто встановлювалися тиранії", - вважає Петро Охотін.
Новий фаворит
Копирайт изображения
УНІАН
Керівник аналітичної групи "Левіафан" Микола Мельник каже, що політична вага Арсена Авакова поступово зростала протягом президентства Зеленського.
"Роль Авакова аномально зросла не сьогодні, це був доволі тривалий процес, що розпочався з моменту формування коаліційного уряду Гончарука. А потім комом зростав до пресконференції щодо "призначення" винних у справі Шеремета", - пригадує аналітик.
У МВС наполягають, що не "призначали" нікого винним у цій справі, а лише говорили про людей, які "обгрунтовано підозрюються" у причетності до вбивства журналіста. Тим не менше, згадана пресконференція, ще й за участі глави держави, викликала значний резонанс та критику через наведені докази, які захист затриманих вважає сумнівними.
Поліція затримала підозрюваних у справі Шеремета. Серед них музикант Riffmaster?
"Потім роль Авакова у державницьких процесах лише зростала, адже слід пам'ятати, що Аваков - це не тільки МВС, це і Мінінфраструктури та пару десятків депутатів у парламенті", - додає Микола Мельник.
На його думку, роль Арсена Авакова буде зростати, поки Володимир Зеленський "буде вбачати в українцях, які його не підтримують, загрозу".
"А картинка для цього створюється ідеальна. Це і "падіння Сивохи", і "бійки за землю" на Грушевського, і заяви волонтерки" Звіробій та депутатки Федини", - додає аналітик.
На його думку, найбільше сила Авакова зросте якраз із введенням надзвичайного стану: "Адже саме на нього буде покладене його дотримання".
"Він суто психологічно сильніший за всіх в оточенні президента і вміє переконувати Зеленського в своїй правоті. Чим, до речі, можуть похвалитись одиниці", - відзначає Мельник.
За його словами, Аваков вже вписався у схему "фаворитів" Зеленського, яку раніше очолював Андрій Богдан і яка існує через "вакуум влади" навколо президента.
"Можливо, цей вакуум виникає через те, що Зеленський щиро намагається побудувати систему управління шляхом корпоративного делегування повноважень. А в умовах української традиції держуправління це сприймається як слабкість. Кожен намагається цей вакуум заповнити", - резюмує Микола Мельник.
Хочете отримувати найважливіші новини в месенджер? Підписуйтеся на наш Telegram або Viber!
