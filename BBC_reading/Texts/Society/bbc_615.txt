Image caption
Анастасія Ломакіна - майбутня гід у Чорнобильській зоні
Минулого року Чорнобильську зону офіційно відвідало 124 тисячі туристів, більшість - іноземці.
Після серіалу HBO "Chernobyl" і до початку всесвітнього карантину Зона була найпопулярнішою туристичною локацією України.
При цьому, розповіді про "світіння Чорнобиля" вночі й тварин-мутантів у лісах України - міфи, у які всерйоз вірять люди, що вперше їдуть у Зону відчуження.
Що згоріло в Чорнобилі: втрати Зони відчуження через пожежі
Чорнобиль у вогні. Вражаючі фото
"Здавалося, ніби знову вибухнула ЧАЕС". Сталкер - про пожежу в Чорнобильській зоні
Але Чорнобильська зона залишається місцем найбільшої техногенної катастрофи із забрудненими радіацією місцями, де туристів мають супроводжувати професійні гіди.
Як саме готують "легальних сталкерів"?
Пропустити Youtube допис , автор: BBC News Україна
Увага: інші сайти можуть містити рекламу
Кінець Youtube допису , автор: BBC News Україна
Двоголові ведмеді на фоні "Дуги", яка світиться
"Найпопулярніше питання від туристів: чи є тут у вас тварини-мутанти? А іноді питають, чи Чорнобильська зона ночами світиться", - розповідає BBC News Україна гід Марія Пісоцька.
Image caption
Загоризонтний радар "Дуга" насправді не світиться від радіації. Навіть вночі
Вона працює з іноземними групами у Зоні відчуження вже більше року.
Зізнається, що хоча й спілкуватися з іноземцями цікаво, але міфів про Чорнобиль і радіацію в їхніх головах справді багато.
Image caption
Марія Пісоцька працює з іноземцями у Чорнобильській зоні вже більше року. Зізнається, що питань про мутантів не уникнути
"І от ми намагаємося їх викорінити. Намагаємося пояснити, що "Дуга" вночі не світиться і двоголові ведмеді тут не бігають", - сміється Марія.
Школа гідів
Image caption
Анастасія розповідає туристам біля стели Чорнобиля, що правильна транслітерація назви міста (та й серіалу) - Chornobyl
Студентка Анастасія Ломакіна - гід-початківець.
"Я повернулася зі стажування у Франції, де була пів року, і зрозуміла, що хочу представляти Україну. Гід у Чорнобильській зоні - одна з таких можливостей", - каже дівчина.
"Тури до Чорнобиля - це не розвага, це скоріше освіта. Чорнобильська зона стала візитівкою України", - додає вона.
Image caption
Дівчина зізнається, що вивчати тему аварії на ЧАЕС - не завжди емоційно просто
Специфічній професії гіда у Зоні відчуження Анастасія навчається через проєкт Chornobyl Guide's School.
Це сайт, де зібрані лекції про те, що повинен знати провідник туристів у Чорнобильській зоні: від історії аварії на ЧАЕС 26 квітня 1986 року до радіаційної безпеки та правил поводження при зустрічі з дикими тваринами. А також курс першої допомоги.
Image caption
Легендарне колесо огляду в Прип'яті. Також не світиться
Загалом там 24 години лекцій та майстер-класів, які читають відомі у "чорнобильській тематиці" люди.
Наприклад, Олексій Бреус, колишній оператор 4-го блоку ЧАЕС та очевидець перших днів після вибуху на станції. Він описує саму аварію та її причини.
Моторошна правда і вигадки серіалу "Чорнобиль" - розповідь очевидця
"Нам ніхто не аплодував": "чорнобильський дайвер" Ананенко про те, як насправді було під реактором
Чи Олександр Сирота з громадської ради при Держагентстві управління Зоною відчуження - уродженець Прип'яті, який розповідає про маршрути та локації у Зоні.
Image caption
Розповісти про життя Прип'яті до аварії - одне з завдань чорнобильських гідів
Або ж Денис Вишневський, зоолог та радіоеколог Чорнобильського біосферного заповідника, що вивчає природу у Зоні відчуження. Він говорить про флору і фауну, яка розвивається там після евакуації людей.
Анастасія Ломакіна зізнається, що лекції впливають ще й емоційно - особливо про хронологію аварії 1986 року: "Не лякають, але дають можливість дізнатися".
Окрім лекцій студент "Чорнобильської школи гідів" має провести вісім практичних виїздів у Зону відчуження з реальними туристичними групами, щоб подивитися, як працюють досвідчені гіди.
Далі - онлайн-іспит.
Якщо студент його здає, то отримує сертифікат.
Вартість курсу - 8 тис. грн. У "Школі гідів" кажуть, що це фактично вартість восьми туристичних поїздок у Зону відчуження.
Безпека та імідж
Image caption
Засновниця проєкту "Чорнобильська школа гідів" Олена Фоміна
"Гіди фактично стають амбасадорами країни, тому важливо, щоб вони розповідали достовірну інформацію", - каже BBC News Україна Олена Фоміна, засновниця проєкту Chornobyl Guide's School.
Вона також керує туристичною компанією Gamma Travel, яка проводить тури в Чорнобильську зону.
Олена зізнається, що її завжди непокоїло питання гідів - щоб іноземці потім не розносили по світу фейки про тотальну радіацію в Україні та мутантів у лісах біля її столиці.
"Потрібні кваліфіковані спеціалісти, які б представляли не лише Зону, а й імідж України", - говорить Олена Фоміна.
Image caption
Чорнобильська зона - унікальне місце з унікальними "артефактами"
Студентів "Школи гідів", наприклад, навчають представляти назву Чорнобиля в українській транслітерації - Chornobyl.
Окрім того, вчать, як поводити себе з неадекватними туристами і коли слід зупиняти тур та викликати поліцію.
Так само попереджають про "хотспоти" (локації з високим радіаційним випромінюванням) і місця, куди не можна пускати туристів.
Скажімо, у Прип'яті заходити у будь-яку будівлю тепер заборонено - відповідальність за це несуть саме гіди. До речі, ця відповідальність адміністративна - за недотримання правил гідів оштрафують.
"Навчаємо гідів у жодному випадку не контактувати з дикими тваринами, а максимально швидко забрати групу від них. Треба бути обережними з тваринами, які раптом наближаються до людей - це може бути через сказ", - пояснює Олена Фоміна.
Image caption
Ці прип'ятські олені - намальовані. Але зустріти справжніх диких тварин - від гадюк до кабанів і коней Пржевальського - у Зоні відчуження шанси досить високі
"Важливо, щоб людина розуміла, що таке радіаційна безпека, могла надавати першу допомогу і знала безпечні, проміряні маршрути", - додає засновниця "Школи гідів".
Зараз у Чорнобильській зоні близько 20 офіційно затверджених маршрутів. Знати їх та орієнтуватися на місці має кожен гід.
Зарплати гідів у Чорнобильській зоні
Image caption
КПП "Дитятки" - заїзд у Зону відчуження. До карантину тут щодня проїжджали десятки автобусів з туристами
З туристичним бумом у Чорнобильську зону зросла і популярність професії "чорнобильського гіда".
Ними стають і ті, хто гарно знає англійську та хоче підзаробити. Хоча іноземна мова - не головна вимога: є багато українсько- та російськомовних турів.
У гіди йдуть і просто "ідейні люди", яким подобається романтика покинутої людьми Зони, створена фільмом "Сталкер" Тарковського чи однойменною грою.
Вік тих, хто хоче стати гідом - 20-30 років - люди, "які ще шукають себе".
Зарплати ж гідів варіюються залежно від досвіду та готовності виїжджати у Зону відчуження.
"Якщо людина хоче працювати і знає мову, то можна говорити про зарплату в 40-60 тис. грн на місяць. Це за чотири-п'ять робочих днів на тиждень", - каже Олена Фоміна.
Майже завжди доведеться працювати у п'ятницю та вихідні дні - така специфіка туристичної галузі.
Що буде після карантину?
Image caption
Туристи з Нідерландів кажуть, що у захваті від Чорнобильської зони. Вони встигли на один з останніх турів
У 2020 році у Чорнобильській зоні очікували до 200 тис. туристів - "відкладений ефект" серіалу HBO, який досі має один із найвищих рейтингів IMDB за всю історію.
Але з середини березня всі тури припинилися на невизначений час.
"Пандемія COVID-19 збила літак під назвою "чорнобильський туризм 2020" на моменті його зльоту", - констатує Олена Фоміна.
За її словами, чорнобильські туроператори досі не мають чітких прогнозів, коли галузь може відродитися.
Image caption
Об'єкт укриття на ЧАЕС - одна з найпопулярніших туристичних локацій в Україні
Утім, є два основні сценарії.
"Перший, коли навіть після закінчення карантину люди майже не подорожуватимуть понад пів року чи навіть рік. Брак коштів через економічну кризу і ризик підхопити COVID-19 - цей мікс не надто вдалий для подорожей. І навіть після карантину кордони будуть закриті певний час", - прогнозує Олена Фоміна.
Другий варіант - швидке відновлення масових турів у Чорнобильську зону.
Копирайт изображения
ОЛЕКСАНДР СИРОТА
Image caption
Карантин, а потім пожежі поставили під загрозу цілу галузь українського чорнобильського туризму
"Це може бути схожим на перетиснутий потік води у трубі. Люди докладатимуть максимум зусиль, щоб компенсувати негативні емоції позитивом. А найкращий спосіб перезавантаження - вирушити у подорож", - припускає вона.
І додає, що не виключає зростання кількості саме українських туристів до Зони відчуження, поки міжнародні подорожі будуть неможливі чи надто складні.
"Важливо, щоб усі гравці туристичного ринку України не зупинялися зараз, а навпаки, максимально працювали, щоб привернути увагу до туристичних продуктів країни", - закликає Олена Фоміна.
У будь-якому разі, унікальна українська професія "чорнобильського гіда" у постапокаліптичну Зону відчуження не зникне зовсім та буде затребувана у посткарантинній економіці.
Хочете отримувати найважливіші новини в месенджер? Підписуйтеся на наш Telegram або Viber!
...
