Копирайт изображения
GETTY IMAGES
"У мене не було жодних заощаджень. Сиділа й думала, як далі жити". Так дівчина Аня згадує початок карантину, коли її роботодавець повідомив про закриття бару, в якому вона працювала.
Оголошення карантину, зокрема, означало закриття закладів для відвідувачів, і відповідно, - скорочення доходів та робочих місць працівників сфери обслуговування, торгівлі, харчування, розваг тощо.
Багато хто в один день залишився без роботи, а ті, хто винаймає житло, зіткнулися з питанням, чим платити за оренду.
На цьому фоні ринок оренди житла в останні тижні показує падіння цін, адже суттєво збільшується пропозиція.
BBC News Україна поспілкувалася з тими, кому власники нерухомості пішли назустріч, кому відмовили, а хто й зовсім змушений виїхати.
Сараї замість домівки: як в Україні купують житло для сиріт. Реальні історії
Уряд послабив карантин для спортсменів. Але не для всіх
Нікуди не вижену
Аня винаймає в Києві помешкання майже півтора року, з власником ніколи не було жодних непорозумінь - йому близько 70 років, у цій квартирі він виріс. Для нього головне, аби не здіймали шум та не влаштовували п'яні бійки.
Оголошення карантину вплинуло на неї доволі різко: "Я працюю у винному барі, і 17 березня мій керівник написав у чат: "Ми закриваємось". Я була приголомшеною - сиділа на ліжку і плакала. У мене не було жодних заощаджень. Сиділа й думала, як далі жити".
Копирайт изображения
ФОТО З ОСОБИСТОГО АРХІВУ АНІ ГРІГЕЛЬ
Image caption
Аня в один день залишилася без роботи і не знала, як платити за квартиру. Та власник житла пішов їй назустріч.
Вона зателефонувала власнику, пояснила, що раптово втратила роботу. "Я сказала, що тепер у повному розпачі і не знаю, що робити. Він відповів: "Анічко, я саме хотів тобі телефонувати, я прийняв рішення, що на період карантину ти будеш платити лише за комунальні послуги. Я не можу вимагати від тебе те, чого немає - ти без роботи, тож і без грошей. І звісно, нікуди не вижену - куди ти поїдеш?"
І додав, що головне - це здоров'я, а не гроші. "Я була приємно враженою. Це неймовірний жест з його боку".
Аня вирішила, що як з'їжджатиме з квартири, то не забиратиме внеску - як прояв подяки. Проте, як усе складеться надалі, не знає: "Єдине, що кожен з нас може робити - це просто берегти себе. Я не будую планів, бо не бачу в них сенсу, я тільки чекаю".
Знижку на оренду зробили й мешканцям Львова Анні та Стасу. Їхні доходи з оголошенням карантину скоротились удвічі, надходять зі значною затримкою, тож довелося звернутися до власника квартири.
"Живемо з 2017 року, але стосунки з орендодавцем ніколи не були дружніми. Ми з ним постійно сварились: не розділяє побутові витрати, не хоче забирати старе фортепіано, яке займає пів квартири. Але коли почалися фінансові негаразди, попросили відтермінувати оплату. У відповідь він зробив 50% знижку на оренду за квітень. Неочікувано, але дуже вчасно".
Хоча до кінця травня їхнє фінансове становище не покращиться, пара не впадає у відчай: "Подорожей немає, витрат на заклади також, навіть в офіс не треба їздити, тож цілком нормально можна пережити цей період. Головне, аби надалі все стабілізувалося".
Моніторинг цін на оренду житла свідчить, що останнім часом на ринку з'являються пропозиції з досить низькою ціною, яких ще місяць тому було годі чекати.
Часто можна помітити, що такі квартири раніше здавались подобово на таких сервісах, як Airbnb. Після запровадження карантину і зупинки туристичної сфери власники квартир намагаються здати ці помешкання на 3-4 місяці.
Платити треба вчасно
Альона винаймає квартиру у Києві вже третій рік. Раніше працювала менеджером у сфері логістики, але незадовго до карантину звільнилась, почала вчитися на курсах дизайну та підпрацьовувала офіціанткою. Проте із закриттям закладів її звільнили, тож гостро постало питання оплати житла.
Копирайт изображения
УНІАН
"У нас більш-менш адекватний власник, але він живе лише на ті гроші, які отримує за квартиру, тож сказав, що знизити суму хоч мінімально йому нереально. Дозволив заплатити пізніше за комуналку за ці два місяці.
З квартири мене не виселять - заплатить хлопець, а наступного місяця, сподіваюсь, карантин закінчиться. Якщо продовжать, то за наступний місяць частково заплатить також він".
Про знижку просила і майстриня салону краси Юля, яка півтора року тому переїхала до чоловіка в Київ з Луганська. З оголошенням карантину її місце роботи закрили, чоловіку на попередній роботі не виплатили за пів року заробітну плату, а на новій він наразі працює на пів ставки. Тож через скруту звернулись до власника.
"Ми просили зменшити вартість оренди, але він відмовив, мовляв, дружина вдома в декреті з другою дитиною. Але через певний час перетелефонував і сказав, що за місяць знизить на 2 000 гривень - та ми платимо 8 500 + комунальні. Тож сидимо, чекаємо зарплатню, аби оплатити".
Мілу, яка вже рік винаймає квартиру в центрі Києва, на роботі відправили на тиждень в неоплачувану відпустку, яка збіглася з переоформленням договору на житло.
"Про ніяку знижку чи відтермінування навіть не йшлося, "пішли назустріч" так, що не підняли ціну на оренду. А також нагадали, що платити треба вчасно".
Вимушені закритися
Креативний простір Creative Women Space заснували п'ять жінок власним коштом у 2018 році, і на початку квітня збігав термін орендної плати приміщення, яке вони винаймали.
Копирайт изображения
ВАЛЕНТИН КУЗАН
Image caption
Засновниці Creative Women Space мають негативний досвід щодо оренди приміщення під час карантину
У просторі відбувалися лекції, воркшопи, вечірки та концерти, також як громадська організація вони здійснювали проєкти задля розвитку потенціалу жінок.
"Власник приміщення не погодився на карантинні канікули й озвучив наміри підняти орендну плату. Без жодних аргументів повідомив про своє рішення. Враховуючи повну соціальну ізоляцію нашої аудиторії, ми втратили дохід і не мали можливості оплачувати послуги оренди", - розповідають засновниці Creative Women Space.
Вони закрили простір, але продовжують працювати онлайн та розробляють стратегію розвитку.
"Після закінчення карантину ми продовжимо свою діяльність".
Хочете отримувати найважливіші новини в месенджер? Підписуйтеся на наш Telegram або Viber!
