Копирайт изображения
GETTY IMAGES
Image caption
До хворих з підозрою на COVID-19 мають виїжджати спеціально обладнані швидкі
Кого тестують, а кого - ні? Скількох людей вже протестували? Куди скаржитись, якщо вам відмовили у тестах? Розповідає ВВС News Україна.
З поширенням коронавірусу в Україні змінюються і правила, як людей перевіряють на цю хворобу.
Карантин в Україні: чи суперечать нові заборони Конституції
Як коронавірус шириться планетою. Мапа
Якщо раніше тестували лише осіб з симптомами, які повернулись нещодавно з-за кордону або мали контакт з такими людьми, то зараз тестують ширше коло.
Дзвонити лікарю
У МОЗ закликають при появі симптомів респіраторних захворювань, які схожі на коронавірус, телефонувати своєму сімейному лікарю. При цьому треба залишатися вдома.
Найбільш поширеними симптомами COVID-19 є підвищена температура, сухий кашель, біль у м'язах.
Сімейний лікар має провести консультацію і вирішити, що робити далі. Він може сам виїхати до хворого або направити до пацієнта мобільну бригаду екстреної медичної допомоги.
Ця бригада має взяти у пацієнта зразки на аналіз.
Таких бригад в Україні - понад 500, виїжджають вони лише на виклик сімейного лікаря, розповів Віктор Ляшко, заступник міністра охорони здоров'я.
Якщо сімейного лікаря у вас немає, треба телефонувати 103. Там вас мають проконсультувати.
Але екстрена допомога не виїжджатиме на кожен випадок, якщо "немає критеріїв" для госпіталізації, заявив пан Ляшко.
Критерії
Також тестувати мають усіх контактних осіб.
У МОЗ опублікували критерії, за якими людина може вважатися контактною і має пройти тест на коронавірус:
людина проживає в одному домі з хворим на COVID-19
людина мала прямий фізичний контакт з хворим на COVID-19 (наприклад, через рукостискання)
людина мала контакт зі слизовими виділеннями з дихальних шляхів хворого на COVID-19 (наприклад, перебувала в зоні пацієнта під час кашлю чи доторкнулась руками до використаних серветок)
людина контактувала із хворим на COVID-19 на відстані до одного метру протягом 15 хвилин і більше
людина перебувала у закритому приміщені із хворим на COVID-19 протягом 15 хвилин і більше на відстані менше одного метру
медпрацівник або інша особа, яка надає медичну допомогу або проводить догляд за хворим на COVID-19
працівники лабораторій, які обробляють зразки з дихальних шляхів від хворих на COVID-19
контакт в літаку з хворим на COVID-19
члени екіпажу, які проводили обслуговування в салоні літака, де був хворий
Якщо відмовляють у тестах?
Користувачі соцмереж часто скаржаться, що лікарі відмовляють у тестах на коронавірус, або що результатів треба чекати кілька днів.
Відомо, що експрестест робиться 10-15 хвилин, але він не є точним.
Точними вважаються тести методом ПЛР. Їх роблять 5-7 годин.
У МОЗ кажуть, що у випадку, якщо у вас є симптоми і вам відмовили проводити тест на коронавірус, потрібно звертатися на гарячу лінію області та на лінію МОЗ 0 800 505 201. Проте у відомстві закликають не зловживати цим.
"Сьогодні ми можемо тестувати усі випадки з підозрами, а також маємо тестувати усі пневмонії, які є у наших стаціонарах. Брати на аналізи мають зразки всіх померлих з пневмонією", - зазначив пан Ляшко.
Image caption
Телефони гарячої лінії областей
У МОЗ кажуть, що важливо попередити дві найбільші критичні ситуації з коронавірусом: не займатися самолікуванням, коли до лікаря звертаються вже запізно; і попередити надмірну госпіталізацію хворих, бо тоді не витримає система.
"Наше з вами завдання - не допустити паралічу системи охорони здоров'я. Дотримуйтесь вимог карантинних заходів", - заявив заступник міністра охорони здоров'я.
Скількох перевірили?
Станом на 7 квітня в Україні протестували методом ПЛР понад 15 000 людей. Про це BBC News Україна розповіли у Центрі громадського здоров'я.
Проте у МОЗ зазначають, що лабораторії здатні проводити набагато більше тестів - до 30 тисяч методом ПЛР на тиждень, заявив пан Ляшко. Але чомусь проводять значно менше - до 1 500 зразків на день.
"Вірусологічні лабораторії сьогодні не завантажені на 100%. Ми переглядаємо алгоритми доставки зразків. Передивляємось, де може бути збій", - говорить пан Ляшко про причини малої кількості тестів.
Image caption
Кілька партій тестів до України доставили з Китаю
Нещодавно до України з Китаю привезли кілька партій експрестестів і тестів методом ПЛР. В Офісі президента раніше говорили про сотні тисяч тестів.
Де роблять тести?
Експрестест роблять 10-15 хвилин. Для цього беруть мазок з носа або кров. Цей тест може зробити будь-який лікар у будь-яких умовах, навіть вдома.
Лабораторна перевірка - це коли тести роблять лише у вірусологічних лабораторіях зі спеціальним обладнанням методом ПЛР (полімеразна ланцюгова реакція). Такі лабораторії є лише у спеціально обладнаних лікарнях в обласних центрах України.
Приватні лабораторії та клініки, які мають відповідну ліцензію та потужності, можуть проводити ПЛР-тестування на COVID-19, розповіли у МОЗ.
Вони мають звітувати про кожен випадок коронавірусної хвороби й інформувати про це регіональні заклади громадського здоров'я.
Вакцини не існує
Вакцину від коронавірусу ще не винайшли, як і спеціального противірусного лікування, вчені над цим лише працюють.
Але більшість пацієнтів одужують у лікарнях. Інфікованих людей лікують, полегшуючи їхні симптоми.
ВООЗ оприлюднила рекомендації, як зменшити ризик інфікування: регулярно і ретельно мити руки, не торкатися обличчя, не вживати в їжу погано оброблене м'ясо, молоко і яйця. Також утримуватися від поїздок у регіони, де є спалах вірусу, уникати контактів з хворими людьми, триматися на відстані понад метр з будь-якою людиною, яка чхає чи кашляє".
Хочете отримувати найважливіші новини в месенджер? Підписуйтеся на наш Telegram або Viber!
