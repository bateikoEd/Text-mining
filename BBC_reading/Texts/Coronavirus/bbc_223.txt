Копирайт изображения
GETTY IMAGES
На тлі коронавірусу популярність у світі стрімко набирають додатки та сервіси, про існування яких ще кілька місяців тому багато хто не здогадувався.
Один із них - Google Classroom, який наразі займає перші місця в категорії "Освіта" в онлайн-магазинах AppStore та Google Play, де кількість його завантажень вже перевалила за 50 мільйонів.
Classroom - це безкоштовний сервіс для дистанційного навчання, створений ще у 2014 році. Але великою популярністю він тривалий час не користувався. За даними сайту Android Police, до березня цього року Classroom не входив навіть до топ-100 освітніх додатків.
Проте сьогодні, коли у багатьох країнах світу навчальні заклади закриті на карантин, його функціонал виявився актуальним.
Наскільки безпечний Zoom?
Як перевести на віддалену роботу всю країну
Що можна робити
Classroom є поєднанням сервісів Google (Google Disc, Google Docs тощо), адаптованих під освітні задачі. Для роботи з ним потрібно обов'язково мати акаунт Google.
Користуватися сервісом можна як з комп'ютера, так і з мобільного.
У Classroom вчитель може створити власний віртуальний клас і окремі курси - їм присвоюються унікальні коди, за якими доступ до них отримують учні.
На сторінці кожного курсу вчитель може, наприклад, публікувати навчальні матеріали, проводити опитування, тести й створювати тематичні завдання.
Копирайт изображения
GETTY IMAGES
Image caption
Через пандемію коронавірусу школи в багатьох країнах закрили на карантин
Кожному завданню можна встановити термін виконання, викладач також в режимі реального часу може спостерігати за тим, як учні виконують завдання, бачити список зданих та незданих робіт і виставляти оцінки за будь-якою шкалою.
Вчитель також публікує оголошення у стрічці класу, додаючи в них не лише текст, а й, приміром, зображення або відео з Youtube, спілкується з учнями у чаті.
Учні можуть бачити список завдань курсу - як виконані, так і ті, які лише доведеться здати.
При цьому кожному учню вчитель може дати індивідуальне завдання, яке не побачать інші.
"Меч у серця невинних учнів"
На ринку є достатня кількість аналогів Google Classroom, які надають користувачам схожий функціонал. Проте до його переваг зазвичай відносять безкоштовність, простий інтерфейс та інтеграцію з іншими інструментами Google, до яких звикли багато користувачів.
Втім, як пише видання The Telegraph, можливостями Classroom задоволені не всі - передусім учні шкіл, які масово виставляють додатку мінімальні оцінки в магазинах Google Play та Appstore. Дітлахи жаліються, що цей додаток змушує їх навчатися, а не відпочивати під час карантину.
"Цей додаток - меч у серця невинних учнів. Дайте нам відпочити від школи й насолодитися карантином", - написав один із них.
Хочете отримувати найважливіші новини в месенджер? Підписуйтеся на наш Telegram або Viber!
