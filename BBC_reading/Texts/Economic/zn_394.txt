Попри введені обмеження, приватизація в Україні продовжиться.

Проведення великої і малої приватизації в Україні не переноситимуть, незважаючи на економічну кризу, спричинену пандемією коронавірусу, і карантин, повідомив голова Фонду державного майна України Дмитро Сенниченко.
За його словами, у Фонді створили можливості для віддаленої роботи, оцифрували процеси і проводять наради онлайн. Також відбуваються приватизаційні електронні аукціони.
"Ми продовжуємо готувати об'єкти великої приватизації на середину і другу половину року, як і було заплановано. Впевнено продовжуємо вже зараз малу і середню приватизацію, і успішні онлайн аукціони проходять у ці дні", — заявив Сенниченко.
За його словами, незважаючи на несприятливу ситуацію в економіці, новини про поширення коронавірусу і зміну уряду, Фонду державного майна вдалося перевиконати план з приватизації на перший квартал 2020 року.
"Як показує досвід криз 2008 та 2014 років, українці в смутні часи, в період нестабільності валют і фондових ринків інвестують в об'єкти нерухомості за первісною ціною, тому що це не просто спосіб зберегти заощадження. Мала і середня приватизація є способом українців "гаманцем проголосувати" за майбутнє власного міста, країни", — заявив глава Фонду держмайна.


Як повідомлялося, Фонд державного майна України на початку березня продав пакет акцій акціонерного товариства "Київпассервіс" майже за 230,9 млн грн.
Уряд планує залучити 50 мільярдів доларів прямих інвестицій в бюджет до 2023 року. Наскільки реалістична Економічна стратегія Кабміну читайте в статті Юлії Самаєвої "Уряд думкою багатіє" на сайті ZN.UA.
 
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



