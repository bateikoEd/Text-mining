"Наші фахівці вже роблять все, щоб ідентифікувати можливі ризики, зокрема й неефективного використання коштів".

Фахівці Рахункової палати вже почали відслідковувати видатки на боротьбу з новим коронавірусом, оскільки на це йдуть мільярди гривень з державного та місцевих бюджетів. Про це на своїй сторінці в Facebook написав глава відомства Валерій Пацкан.
"Головне завдання - щоб ці кошти використовувалися виключно за призначенням та допомогли країні подолати коронавірус. Питання, пов'язані з COVID-19, будуть предметом ретельного вивчення з боку Рахункової. Але, щоб не втрачати час, наші фахівці вже роблять все, щоб ідентифікувати можливі ризики, зокрема й неефективного використання коштів. Вони візуалізують і систематизують інформацію, щоб кожен міг подивитися, як витрачаються кошти на боротьбу з пандемією і з державного, і з місцевих бюджетів", - написав чиновник.

За словами Пацкана, вже сьогодні у вільному доступі можна побачити загальну суму видатків на подолання пандемії, загальну кількість операцій, а також які області найбільше закуповують необхідні засоби, які – відстають, та багато іншого.


Нагадаємо,  Рада директорів Світового банку затвердила виділення додаткового фінансування для України у розмірі 135 мільйонів доларів. Гроші виділять у рамках проєкту "Поліпшення охорони здоров'я на службі в людей", вони будуть спрямовані на підтримку української медицини в боротьбі з епідемією коронавірусної інфекції.
Частину коштів нового кредиту витратять на закупівлю необхідних матеріалів та обладнання для боротьби з COVID-19, навчання медиків та "підтримку комунікації у наданні громадянам важливої публічної інформації".
До цього уряд Республіки Корея виділив 700 тисяч доларів на боротьбу з коронавірусом COVID-19 в Україні.
Частина з цих коштів буде спрямована на закупівлю корейських лабораторних тестів, інша частина - на підтримку в рамках гуманітарного реагування Організації Об'єднаних Націй.
Раніше повідомлялося про те, що Кабмін розподілив 190 млн євро макрофінансової допомоги від ЄС. Зокрема, 15 млн євро виділено на медицину і 61 млн євро - на підтримку економіки.
Як повідомляло ZN.UA, досвід виведення країни з економічних криз 2009-го і 2015 року неефективний при нинішньому багатошаровому траблі "три в одному": нафтова війна, глибока рецесія світової економіки і, власне, поширення коронавірусу. Детальніше про те, що чекає Україну після виходу з карантину - читайте у статті В'ячеслава Черкашина "За все заплатять прості українці".
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



