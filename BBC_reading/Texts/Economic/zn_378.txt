Видатки бюджету будуть скорочені переважно за рахунок програм у сфері освіти.

Кабінет міністрів скерував керівництву ВР пропозиції про зміну видаткової частини держбюджету-2020, які, зокрема, передбачають скорочення в повному обсязі витрат на поліпшення соцзахисту педагогів і на створення навчально-практичних центрів профтехосвіти. Про це свідчать розрахунки Кабміну щодо видаткової частини держбюджету, передає Економічна правда.
Зокрема, уряд пропонує скоротити в повному обсязі субвенції місцевим бюджетам на створення навчально-практичних центрів сучасної профтехосвіти (у бюджеті-2020 на це передбачено 259 млн грн).
Також передбачається скорочення в повному обсязі субвенції на забезпечення якісної, сучасної і доступної загальної середньої освіти "Нова українська школа" (у бюджеті на це передбачалося 1,42 млрд грн).
Крім цього, планується скасування видатків на субвенцію на поліпшення соцзахисту окремих категорій педагогічних працівників закладів середньої освіти (у бюджеті було передбачено 1,553 млрд грн).
Розрахунки по видатковій частині свідчать про плани скоротити в повному обсязі субвенції на програму "Здатна школа для кращих результатів". Програма передбачає будівництво, реконструкцію та капремонт шкіл. У бюджеті-2020 на це передбачено 1,5 млрд грн.
Уряд пропонує розглянути варіант перенаправити витрати на Держфонд регіонального розвитку (у розмірі 7,5 млрд грн) на запобігання та протидію коронавирусу в регіонах.
Також скорочуються субвенції на розвиток ОТГ і на соціально-економічний розвиток окремих територій.
Крім цього, передбачається скорочення в повному обсязі витрат на Фонд енергоефективності (в бюджеті на це закладено 1,6 млрд грн).


Раніше повідомлялося про те, що Національний банк розраховує погашати дефіцит держбюджету,, який виріс через поширення коронавірусу за рахунок коштів Міжнародного валютного фонду (МВФ). В Офісі президента прогнозують падіння ВВП України на 5% через епідемію коронавірусу.
Українські аналітики припускають, що поточні карантинні заходи, призведуть до падіння економіки в річному вимірі в 4-5% від ВВП, а продовження жорстких карантинних заходів до кінця травня призведуть до падіння в 9-10% від ВВП. Сукупні втрати центрального і місцевого бюджетів становитимуть 150-200 млрд гривень.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



