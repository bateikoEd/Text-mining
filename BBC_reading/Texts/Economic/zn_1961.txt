Для надання послуг із зберігання нафти необхідно вносити зміни в законодавство.

Україна може скористатися ситуацією на світовому ринку нафти і заробляти на послугах по зберіганню палива $ 1-3 млн в місяць, надаючи свою систему. Про це заявив голова правління НАК "Нафтогаз України" Андрій Коболєв, передає прес-служба компанії.
"Питання не тільки в низькій ціні. Через кризу, через пандемію в світі відбувається серйозне падіння споживання і надлишок нафти потрібно кудись дівати", - зазначив Коболєв.
За його словами, Україна може надати потенційним клієнтам кілька варіантів для зберігання надлишкової нафти. По-перше - нафтопереробні заводи і термінали. Зокрема, термінал прийняття нафти "Південний".
Другим варіантом Коболєв назвав нафтотранспортну систему, яку можна використовувати для зберігання частково. Проте голова "Нафтогазу" зазначив, що зараз це не врегульовано законодавством. "Для того, щоб надавати послуги зберігання, нам потрібно отримати дозвіл митного ліцензійного складу. Тому що більшість цієї нафти в майбутньому не буде зберігатися в Україні", - зазначив Коболєв.
Він уточнив, що постачальники нафти Urals повинні бути зацікавлені в послузі зберігання і для цього їм необхідно дати можливість не платити ПДВ, а розраховуватися виключно за зберігання.
Коболєв вважає, що якщо такий режим дозволять, тоді "Нафтогаз" зможе залучити додаткових клієнтів і, за попередніми підрахунками, доходи можуть скласти до $ 1-3 млн в місяць. "Я думаю, за це варто поборотися. І ми сподіваємося на розуміння, як міністра, так і уряду", - додав Коболєв.


Як писало ZN.UA, падіння цін на нафту марки WTI нижче нуля – це біржова гра, і не означає, що покупцям будуть доплачувати. Але таке падіння відображає основні тенденції ринку, зокрема падіння попиту більш істотно, ніж скорочення видобутку нафти країнами-учасниками ОПЕК+.
Детальніше про наслідки падіння цін на нафту читайте в статті директора НТЦ "Психея" Сергія Сапегіна "Нафта за безцінь?".
 
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



