У травні Кабмін обіцяє створити нові робочі місця та кредитні програми для бізнесу.

Уряд не хоче відпускати заробітчан, які повернулися в Україну через закриття кордонів у зв'язку зі спалахом COVID-19, назад на роботу в інші країни. Навіть за умови, що ці держави спеціально для них будуть послаблювати карантин і допомагати з виїздом. Про це сказав прем'єр-міністр Денис Шмигаль в інтерв'ю "РБК-Україна".
"За період карантину в Україну повернулися близько 2 мільйонів наших громадян, які перебували на заробітках і приїхали через втрату роботи. Ми цих людей ідентифікуємо як надзвичайно кваліфіковану, навчену в Європі робочу силу, яка має високу продуктивність, хорошу технологічну, професійну підготовку", — заявив глава уряду.
За його словами, в інтересах держави залучити громадян до відкриття бізнесу вдома.
"І тому ми сьогодні, перш за все, говоримо про створення нових робочих місць, а паралельно - що будемо кредитувати малий і середній бізнес під дуже вигідні умови. З мінімальною процентною ставкою на тривалий термін і з можливою відстрочкою виплати тіла кредиту, щоб це був справді такий початковий кредит", - пояснив прем'єр.
За його словами, Кабмін зараз з Мінекономіки і банкірами готує нову програму дешевого кредитування - "Нові гроші".
"Також є кілька програм для підтримки і стимуляції вже наявного бізнесу, щоб зберегти робочі місця. Тобто для тих людей, які повернулися із заробітків, які хочуть і можуть почати свою справу в Україні, ми і будемо створювати ці умови", - сказав Шмигаль.
Крім того, уряд планує створити нові робочі місця в ряді галузей: соціальній, бюджетній сферах або у "великому будівництві" (будівництві та ремонті доріг та об'єктів соціальної інфраструктури).
При цьому Шмигаль вважає, що працівники не будуть виїжджати з України, якщо їх зарплата в Україні буде на 300-400 євро менше.
"Наприклад, якщо людина там отримувала 1000 умовних одиниць, а тут може заробляти 600 умовних одиниць в еквіваленті, то він прийме рішення не їхати на заробітки, а залишитися тут. Це такий психологічний розрив", — вважає прем'єр.
Прем'єр-міністр зазначив, що уряд планує створити  500 тисяч нових робочих місць. "Вони дуже прості і, водночас, вони дадуть можливість людині місяць-два-три протриматись в умовах існуючих обмежень. Тобто заробляти, а не чекати, що держава виплатить якісь мізерні кошти. Працювати в соціальній сфері, комунальній сфері, бюджетній, або в сферах з невеликою заробітною платою, але протриматися", – сказав прем'єр-міністр.
Денис Шмигаль уточнив, що йдеться про велику  кількість недорогих  робочих місць. "Можу сказати умовно, поки ми ще рахуємо, але сума коливається 6000-8000 гривень. Тобто це проста робота, на яку людина зможе прийти влаштуватись, і на наступний день вже її отримати. Ну, наприклад, класти бруківку чи озеленювачем, і так далі. По-перше, ми таким чином приберемось у наших містах, районах і загалом в Україні за допомогою такої кількості і такої якості робочих місць. По-друге, як я вже казав, ми дамо змогу людям вже зараз заробляти мінімальні кошти. Ідея така", – сказав прем'р-міністр.
Він додав, що в деяких країнах Європи роботодавці-аграрії організовували чартерні авіарейси, щоб перевозити робітників з інших країн. Але Україна буде намагатися задіяти їх вдома.
"Переговори про те, щоб вивезти кудись людей на роботи, ми не вели і не ведемо. Ні на офіційному, ні на неофіційному рівні. Навіть на рівні між приватними компаніями мені невідомо про таке", - підсумував прем'єр.


Відзначимо, за даними Світового банку, в 2019 році Україна стала лідером за переказами від мігрантів в Європі та Центральній Азії.
Втрата роботи — одна з найбільш значних криз у житті будь-якої людини. На жаль, в ситуації обвалу економіки через коронакризу пережити втрату роботи вже довелося або скоро доведеться дуже багатьом нашим співвітчизникам. Ми спробували розібратися, як поводитися, опинившись у цій складній ситуації. Читайте докладніше в статті Андрія Паливоди "Хто шукає, той завжди знайде" на сайті ZN.UA.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



