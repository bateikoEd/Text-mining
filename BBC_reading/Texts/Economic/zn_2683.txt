Фонд виявив зловживання ще в 2017 році.

Прокуратура Києва розслідувала факти розтрати активів неплатоспроможного ПАТ "Акціонерно-комерційний банк "Капітал" (Київ), що призвели до втрати 5 млн грн, і повідомила про підозру колишнього уповноваженого Фонду гарантування вкладів фізичних осіб (ФГВФО).Про це повідомила прес-служба Фонду.
"Слідство встановило, що підозрюваний, будучи на посаді уповноваженої особи Фонду з ліквідації ПАТ "АКБ Капітал", точно знаючи про наявну заборгованість окремих позичальників перед банком, безпідставно стверджував про відсутність у них такої заборгованості", - йдеться в повідомленні.
Таким чином, по ряду об'єктів заставного майна (житлової та комерційної нерухомості) незаконно були зняті обтяження та заборону на відчуження, що в подальшому призвело до фактичної втрати цих активів для банку, роз'яснює Фонд.
ФГВФО виявив зазначені зловживання в 2017 році і передав правоохоронцям відповідні матеріали.
Згідно з повідомленням на сайті Офісу генпрокурора, до суду направлено клопотання про обрання підозрюваному запобіжного заходу у вигляді тримання під вартою з альтернативою внесення застави в 5 млн грн. Йому загрожує до 12 років позбавлення волі з позбавленням права обіймати певні посади або займатися певною діяльністю.


Як повідомлялося, Нацбанк 20 липня 2015 року визнав банк "Капітал" неплатоспроможним, а 29 жовтня того ж року прийняв рішення про ліквідацію.
 
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



