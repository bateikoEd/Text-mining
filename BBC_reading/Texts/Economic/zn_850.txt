Масового безробіття в Україні поки що немає, кажуть у Держслужбі зайнятості.

Кількість безробітних в Україні під час карантину зросла на 40 тисяч осіб, заявила начальник управління з питань аналізу ринку праці та ефективності роботи служби Державної служби зайнятості Олена Козирєва.
Зараз на обліку в службі зайнятості перебувають 364,3 тисячі українців, вакансій у базі – 55 тисяч позицій, що на третину менше від торішнього показника.
"У період карантину в службі зайнятості зареєструвалося понад 40 тисяч нових безробітних. На 7 квітня 2019 року було зареєстровано 323 тисячі безробітних, зараз - 364,3 тисячі", - зазначила Козирєва в ефірі "Україна 24".
На думку співробітниці служби зайнятості, зростання кількості безробітних відносно мале, і говорити, що обмеження у зв'язку з коронавірусом COVID-19 спровокували в Україні масове безробіття, не можна.
"Це відносно невелике зростання порівняно з аналогічним періодом минулого року. Поки що ми не спостерігаємо масового безробіття", - додала вона.
Скорочення вакансій відбулося за всіма видами діяльності. Але попит на деяких співробітників, навпаки, зріс. У першу чергу – у сферах охорони здоров'я, торгівлі та доставки.
"У період карантину підвищився попит на деяких співробітників. Наприклад, у сфері охорони здоров'я – медсестер, фельдшерів, соцпрацівників, лаборантів. Крім того, в тих видах торгівлі, де не заборонено працювати, є зростання попиту на продавців, сортувальників, касирів. Підвищився попит на водіїв, підсобних працівників, поштових працівників, поліцейських, охоронців", - зазначила Козирєва.
Вона зазначила, що центри зайнятості працюють з безробітними віддалено.


Раніше Кабінет міністрів спростив отримання статусу безробітного та виплати допомоги по безробіттю на час дії карантину. Відповідний статус особа, яка звернулася до служби зайнятості, отримує в день подачі заяви. Допомога призначається з першого дня після реєстрації заяви.
Як Україні знизити негативні економічні наслідки карантину, читайте в матеріалі Олега Гетмана "Зміна моделі протидії вірусу" для ZN.UA.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



