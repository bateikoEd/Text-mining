Розмір допомоги на дітей віком до 6 років становитиме 1779 гривень.

Кабінет міністрів розпочинає реалізацію програми з виплати фізичним особам-підприємцям, які обрали спрощену систему оподаткування та відносяться до першої, другої групи платників єдиного податку, допомоги на дітей віком до 10 років. Про це сказала міністр соціальної політики Марина Лазебна на засіданні уряду в середу, повідомляє Укрінформ.
"Уряд з сьогоднішнього дня починає реалізацію соціальної програми, яка стосується представників малого і середнього бізнесу. Мова йде про підтримку в умовах карантину сімей малих підприємців, які виховують дітей. Підприємці, які працюють на спрощеній системі оподаткування та відносяться до першої, другої групи платників єдиного податку, можуть скористатися можливістю отримати фінансову допомогу на кожну дитину до 10 років", - зазначила Лазебна.
Вона нагадала, що розмір допомоги на дітей віком до 6 років становитиме 1779 гривень, на дітей від 6 до 10 років включно — 2218 гривень.
"Це розміри прожиткового мінімуму для таких вікових груп населення", — підкреслила міністр соцполітики.
За її словами, фізичні особи-підприємці можуть оформити допомогу на дітей онлайн, заповнивши електронну форму на офіційному веб-сайті Міністерства соціальної політики, або скористатися Єдиним порталом державних послуг "Дія", або безпосередньо звернутися в управління соціального захисту населення за місцем реєстрації проживання.
"Хочу сказати, що ця допомога буде призначатися з місяця подачі заяви та необхідних документів і виплачуватися на період карантину та протягом одного місяця після його скасування", — зазначила Лазебна.
За попередніми підрахунками уряду, зауважила міністр, така ініціатива стосуватиметься 300 тисяч фізичних осіб підприємців, які виховують близько 400 тисяч дітей.


Як повідомлялося, Кабмін виділив 1,6 млрд грн з фонду боротьби з COVID-19 на виплату допомоги на дітей фізичним особам-підприємцям, які вимушено не працюють через карантин.
За даними ЦЗ, на отримання допомоги можуть претендувати представники малого і середнього бізнесу, які припинили або скоротили діяльність через карантин і сплачували єдиний внесок протягом 6 місяців до тимчасової зупинки діяльності і на момент звернення не скоротили персонал.
В ЦЗ можна звернутися протягом 30 днів з моменту припинення або скорочення діяльності із заявою та документами.
Детальніше про те, де взяти гроші на індексацію пенсій, "пенсійну тисячу", субсидії і підтримку ФОП на час карантину, і чи достатньо цих антикризових заходів в умовах, що склалися, - читайте в інтерв'ю з міністром соціальної політики Мариною Лазебною "Плануємо рестарт" на сайті ZN.UA.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



