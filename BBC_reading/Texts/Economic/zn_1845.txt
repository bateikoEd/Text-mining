Прогноз знижено через дефіцит вологи і коронакризу.

Міністерство розвитку економіки, торгівлі та сільського господарства прогнозує, що українські аграрії 2020 року зберуть 60 млн тонн врожаю зернових і зернобобових культур проти раніше прогнозованих 65-70 млн тонн. Про це йдеться в повідомленні міністерства.
"За скоригованими прогнозами Міністерства розвитку економіки, торгівлі і сільського господарства України у 2020 році через дефіцит вологи і економічні фактори, що обумовлені пандемією COVID-19, аграрії зберуть 60 млн тонн зернових і зернобобових культур", - наголошується в релізі.
Крім того, за його інформацією, незважаючи на посушливі погодні умови і дефіцит вологи, аграрії за тиждень (16-23 квітня) посіяли ще 3 млн га ярих зернових, зернобобових та технічних культур. Так, станом на 23 квітня польові роботи проведено на площі 7,8 млн га із прогнозованих 15,3 млн га. зокрема, засіяно: ярої пшениці - 119 тис. га із прогнозованих 132,5 тис. га, ярого ячменю - 1,07 млн га з 1,1 млн га, кукурудзи - 2,4 млн га з 5,4 млн га, цукрових буряків - 199,8 тис. га з 209 тис. га, соняшнику - 3,2 млн га і з 6,2 млн га, сої - 237 тис. га із прогнозованих 1,4 млн га.
За даними міністерства, лідерами по темпах сівби цьому тижні були агровиробники Миколаївській (+314 тис. га), Полтавській (+274 тис. га) та Кіровоградській (+257 тис. га), Одеській (+247 тис. га) та Запорізькій (+218 тис. га) областей.


Як писав у своїй статті для ZN.UA експерт Продовольчої та сільськогосподарської організації ООН Андрій Ярмак, вже зараз перспективи врожаю зернових та олійних культур в Україні під великим питанням. Ярі культури все ще можуть врятувати дощі, якщо вони, звичайно, будуть, але зізнаймося, що такої посухи в Україні не було дуже давно. Відповідно, озимі культури знаходяться в поганому стані. Настільки, що навіть були пошкодження від заморозків у квітні, які зазвичай для них не є проблемою. Про інші тренди в агровиробництві читайте в тексті Андрія Ярмака "Нагодувати всіх і самим з голоду не померти".
Нагадаємо, урожай зернових та зернобобових культур в Україні в 2019 році склав 75 млн тонн.
 
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



