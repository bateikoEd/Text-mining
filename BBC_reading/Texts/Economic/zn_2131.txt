Антиконкурентні узгоджені дії мали місце на понад 40 тендерах.

ТОВ "Автомагістраль-південь" та група компаній "RDS" вчинили порушення у вигляді антиконкурентних узгоджених дій на понад 40 тендерах сумарною вартістю майже 5 млрд грн. Таку заяву з доказами 29 квітня подали в Антимонопольний комітет України засновники платформи "Ліга антитрасту" - ГО "Рада захисту конкуренції та споживачів". Про це йдеться у повідомленні платформи.
Зазначається, що експерти "Ліги антитрасту" встановили, що більш ніж в 40 процедурах "Автомагістраль-Південь" і "Ростдорстрой" взагалі не конкурували між собою на аукціоні та не знижували ціну ні на копійку. Компанії отримували банківські гарантії в один день і в одному банку, завантажували і змінювали в "Прозорро" свої документи в один час, про що свідчать метадані документів.
Крім цього, "конкуренти" мають сталі господарські стосунки. Наприклад, в тендері по ремонту ділянки траси Канів-Чигирин "Автомагістраль-Південь" виграла у "Ростдорстрою" аукціон вартістю 32 млн грн, а потім на виконання робіт найняла пов'язану з "Ростдорстроєм" фірму "СК Автострой" на виконання 99% робіт по цій ділянці. В тендері на реконструкцію Бортницької станції аерації ще одна пов'язана з "Ростдорстроєм" компанія "Київшляхбуд" завантажила в систему "Прозорро" свій гарантійний лист. Але в тексті листа було вказано про гарантії від імені "Автомагістралі-Південь".
"Ми впевнені, що нами зібрані достатні  та переконливі докази для відкриття Комітетом справи, початку розслідування та накладення штрафу у розмірі до 10% від річного обороту порушників. І наголошуємо – розслідування АМКУ жодним чином не впливає на виконання будівельних підрядів вказаними фірмами", - повідомила засновниця "Ліги антитрасту" Агія Загребельська (держуповноважена АМКУ у 2015-2019 рр).
За даними Всесвітнього банку, дорожня змова може збільшувати вартість будівництва дороги на 40%. Отже понад 5 млрд. грн. з суми розіграних тендерів можуть бути збитками, що спричинені державному бюджету. Та за відшкодуванням яких матиме змогу звернутись Укравтодор у випадку прийняття Комітетом обвинувального рішення.
"Це друга, але не остання наша заява щодо дорожніх змов. Та ми звертаємось до учасників дорожнього ринку, що в силу різних причин були вимушені стати учасником змови, з пропозицією добровільно повідомити Антимонопольний комітет про це за програмою "Ліненсі". Якщо ви це зробите першими до відкриття Комітетом справи, ваша компанія буде звільнена від відповідальності. Експерти Ліга антитрасту готові на засадах повної анонімності та pro-bono проконсультувати вас з цього приводу і допомогти подати відповідну заяву", - заявила Агія Загребельська.










 

Раніше засновники "Ліги антитрасту" подали заяву в Антимонопольний комітет щодо антиконкурентних узгоджених дій турецьких компаній "Onur" та "Gocay" тендері по будівництву автотранспортної магістралі через Дніпро в Запоріжжі вартістю 12 млрд грн. 
 
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



