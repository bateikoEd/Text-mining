Україна і МВФ зможуть повернутися до переговорів за новою програмою розширеного фінансування, коли підкошена карантином економіка країни відновлюватиметься.

Отримати 5 млрд доларів кредитних коштів від Міжнародного валютного фонду за короткостроковою програмою standby Україні буде простіше, ніж у рамках програми розширеного фінансування EFF, повідомив заступник виконавчого директора від України в МВФ Владислав Рашкован. За його словами, у Фонді розуміють, що державам складно планувати довгострокові реформи після удару, що його економіці завдали пандемія COVID-19 і карантин.
Рашкован звернув увагу, що Кабмін вже не розраховує залучити до бюджету значні кошти від великої приватизації в 2020 році, а Верховна Рада фактично відтермынувала на роки земельну реформу.
"Це проблема для багатьох урядів, не тільки для уряду Дениса Шмигаля. І рішення зміни програм не є специфічним рішенням Фонду для України – поки що в цілому це позиція Фонду у багатьох країнах. Вона може змінитися, але за останні 2 місяці МВФ не затвердив жодноъ нової програми EFF", - написав фінансист на своїй сторінці у Facebook в четвер, 7 травня.
"У рамках нової програми standby ми обговорюємо протягом наступних 18 місяців отримання тих же 5 млрд доларів від МВФ... Умови отримання цих коштів протягом 2020-2021 років легше, ніж отримання тих же 5 млрд у рамках програми EFF, так як не вимагають "титанічних" зусиль з просування структурних реформ", - додав він.
Рашкован нагадав, що програма EFF, переговори щодо якої тривали з 2019 року, була розрахована на три роки і передбачала надання Україні 8 млрд доларів.
При успішному виконанні нової програми Україна також зможе залучити кредитні кошти і від інших партнерів: 400 млн доларів Bilateral-фінансування, прив'язаного до програми МВФ, 1 млрд доларів від Світового банку за програмою DPL і 150 млн на підтримку системи охорони здоров'я, а також 1,8 млрд євро макрофінансової допомоги Євросоюзу.
За словами Рашкована, Україна і МВФ зможуть повернутися до переговорів за новою програмою розширеного фінансування, коли підкошена карантином економіка країни відновлюватиметься. Тобто, не раніше ніж через 12-14 місяців.



Як повідомлялося, Україна і МВФ припинили переговори за програмою розширеного фінансування EFF і перейшли до обговорення 18-місячної програми standby.
Програма EFF була попередньо узгоджена і передбачала надання Україні 8 млрд доларів протягом трьох років в обмін на структурні реформи. Програма standby розрахована на 18 місяців, за які Україна може отримати 5 млрд доларів кредитних коштів кількома траншами. Рішення щодо кожного траншу  узгоджуватиметься окремо.
Зазначимо, що від співпраці з МВФ залежить не просто макрофінансова стабільність, але й виконання держбюджету в 2020 році.
На позачерговому засіданні 13 квітня депутати підтримали секвестр бюджету у зв'язку з пандемією COVID-19. До дохідної частини бюджету заклали понад 130 млрд гривень допомоги МВФ. Однак зробили це до затвердження закону про банки, без якого на цю допомогу розраховувати не варто. При цьому дефіцит держбюджету збільшується втричі - зі 100 млрд до 300 млрд гривень.
Однією з ключових умов співпраці України з МВФ є ухвалення закону про банки, який ще називають "антиколомойським". Він забороняє повернення націоналізованих банків колишнім власникам. А також визначає порядок розгляду результатів аудиту, на підставі якого суд має виносити рішення щодо можливої компенсації: раніше ця процедура залишалася неврегульованою і фактично залежала від особистого переконання суддів.
Докладніше читайте у матеріалі Юлії Самаєвої "Коломокриза" у ZN.UA.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



