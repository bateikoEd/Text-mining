Володимир Зеленський і Крісталіна Георгієва обговорили продовження співпраці України з МВФ.

Президент Володимир Зеленський у ході телефонної розмови обговорив із директором-розпорядником МВФ Кристаліною Георгієвою продовження співпраці України з Міжнародним валютним фондом. Серед іншого, співрозмовники говорили про збільшення обсягів макрофінансової допомоги Україні в умовах боротьби з розповсюдженням коронавіруса SARS-CoV-2, повідомила пресслужба глави держави в неділю ввечері, 22 березня.
"Ми обговорили збільшення суми підтримки України з боку Фонду під час великих викликів для економіки, пов'язаних зі світовою пандемією. Україна усвідомлює, що сьогодні потрібно діяти активно і швидко, щоб мінімізувати негативний вплив пандемії та пов'язаних із нею обмежень на економіку і добробут громадян", - заявив Зеленський за підсумками бесіди з Георгієвою.
Директор МВФ, у свою чергу, констатувала, що Україна зіткнулася з серйозними викликами, висловила підтримку країні і назвала розмову з президентом "конструктивною".
Зеленський і Георгієва обговорили фінансово-економічну ситуацію в Україні, вплив на неї епідемії COVID-19 і запроваджених урядом карантинних заходів. Президент поінформував директора-розпорядника про стан речей в країні та заходи, спрямовані на запобігання поширенню захворювання.
У ході бесіди піднімалося питання розширення співпраці України та МВФ і кроки щодо імплементації програми, а також продовження необхідних Україні реформ.
На початку березня МВФ повідомив про намір виділити 50 млрд доларів країнам із низькими доходами і економіками, що розвиваються, на боротьбу з коронавірусом. А директор-розпорядник Фонду Крісталіна Георгієва заявила про готовність МВФ мобілізувати 1 трлн доларів на кредити для надання допомоги країнам у подоланні пандемії та її наслідків.


17 лютого 2019 року завершилася дія попередньої програми співпраці між Україною та МВФ у рамках механізму stand-by. Вона була затверджена 18 грудня 2018 року в обсязі - SDR2,8 млрд ($ 3,9 млрд), але Україна змогла отримати по ній лише перший транш SDR1 млрд (близько $ 1,4 млрд). Потім планувалися ще два транші за підсумками піврічних переглядів, однак у зв'язку зі зміною президента та уряду країни після виборів було вирішено розпочати розробку нової програми співпраці.
МВФ відзначає прогрес України у проведенні реформ, але очікує виконання раніше погоджених заходів для затвердження радою директорів Фонду нової програми макрофінансування EFF на $ 5,5 млрд. П'ятьма основними фокусами нової програми є: посилення верховенства права; боротьба з корупцією; підвищення конкуренції, відкриття ринків і зниження ролі олігархів; посилення гарантій незалежності Нацбанку і стабільна фіскальна політика.
Одна з ключових вимог МВФ - неможливість повернення націоналізованого "Приватбанку" колишнім власникам.
МВФ свідомо намагаються переконати, що в Україні – хаос. І робить це одна людина виключно у своїх інтересах. Докладніше читайте у матеріалі Юлії Самаєвої "Велика гра і маленька помста" у тижневику "Дзеркало тижня. Україна".
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



