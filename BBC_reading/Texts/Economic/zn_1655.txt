За словами Шмигаля, уряд вже цього тижня зможе почати використання відповідних коштів.

Кабінет міністрів затвердив порядок використання коштів Фонду з боротьби з коронавірусом. Таке рішення уряд прийняв під час засідання, 22 квітня.
"Це необхідний документ, щоб ми могли почати використання цього фонду. При прийнятті цього порядку вже фактично на цьому тижні ми зможемо працювати і використовувати кошти цього фонду", - заявив прем'єр Денис Шмигаль під час засідання.
Проект постанови передбачає спрямування грошей з фонду на заходи щодо боротьби з коронавірусом, доплати медпрацівникам та деяким іншим категоріям, які забезпечують життєдіяльність населених пунктів під час карантину.
Також документ пропонує спрямувати кошти фонду на грошову допомогу літнім українцям, одноразову допомогу членам сімей загиблих від COVID-19 медпрацівників, трансферти Пенсійному фонду, фінансування Фонду соцстрахування та Фонду загальнообов'язкового державного соцстрахування на випадок безробіття на поворотній або безповоротній основі.
Крім того, Фонд з боротьби із коронавірусом можна використовувати для того, щоб поповнити резервний фонд державного бюджету, а також для відновлення витрат держбюджету. Останнє стосується і трансфертів місцевих бюджетів.
Передбачено, що кошти з фонду можна виділити за рішенням Кабміну. Після чого головний розпорядник цих коштів повинен погодити його з парламентським комітетом з питань бюджету.
"Головний розпорядник до 5 числа місяця, що настає після звітного, подає комітету Верховної Ради з питань бюджету, Кабміну та Мінфіну інформацію про використання бюджетних коштів, їх повернення до держбюджету", - зазначено в проекті постанови.


Нагадаємо, Кабмін продовжили до 11 квітня карантин по всій Україні. Таке рішення уряд ухвалив одноголосно.
За станом на 22 квітня в Україні захворіли коронавірусом 6 592 людини. За останню добу зафіксували 424 нових випадки. Всього в Україні за COVID-19 померло 174 людини, одужали – 467.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



