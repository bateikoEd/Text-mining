Темпи росту доходів зведеного бюджету уповільнилися.

В березні 2020 року держбюджет отримав 110.0 млрд грн доходів, що на 2.8 млрд грн, або ж на 2.6% більше ніж в березні 2019 року. Про це йдеться у аналізі звіту Держказначейства про виконання держбюджету за березень від аналітичного центру "CASE Україна".  
"Доходи бюджету зростали, хоча й повільнішим темпом, а от видатки продовжили випереджати доходи", - йдеться у аналізі звіту.


Зазначається, що зростання доходів стало можливим переважно завдяки росту податків на доходи фізичних осіб (зарплати), податку на прибуток підприємств, єдиному податку та зменшенню обсягів відшкодування ПДВ. З іншого боку обвалювали доходи бюджету скорочення імпортного ПДВ та ввізного мита, надходжень від рентних платежів, неподаткових надходжень.
Видатки в березні  сягнули  125.1 млрд грн, що на 3.6 млрд грн (+3%) більше ніж в березні 2019 року. Зростання видатків в цьому місяці пояснюється насамперед збільшенням видатків на підтримку економіки (+3.2 млрд грн) через збільшення фінансування дорожнього господарства та субсидій вугільній галузі, охорону здоров'я (+1.9 млрд грн), на громадський порядок та судову владу (+1.4 млрд грн) для більших обсягів фінансування судової влади та протипожежного захисту. В той же час меншими ніж в аналогічному періоді минулого року були видатки на соціальний захист (-3.3 млрд грн), оборону (-1.3 млрд грн).
Наталя Лещенко, економічний експерт аналітичного центру "CASE Україна"  вважає, що сподіватися на значне покращення фіскальної ситуації в найближчому майбутньому не варто, оскільки  коронавірус негативно впливає і на зайнятість і на зарплати і на прибутки і на споживання. Більше того, будуть скорочуватися і доходи через відшкодування в рахунок доходів майбутніх періодів, продовжують збільшуватись обсяги позик наданих з ЄКР, також змінами до бюджету були збільшені видатки уряду. 
"Зважаючи на те, що митні платежі не повністю пояснюються коливаннями в курсах обміну валют та оподаткованих обсягів імпорту ми сподіваємось, що митниця знайде резерви, які допоможуть скоротити  дефіцит бюджету, який змінами до бюджету затверджений на 2020 року на рівні 7% ВВП" - зазначила Лещенко.




Нагадаємо, що Мінфін пропонує встановити базовий норматив відрахування частини прибутку до державного бюджету, який спрямовується для виплати дивідендів за 2019 рік, для "Приватбанку" на рівні 75% і для НАК "Нафтогаз" на рівні 95%. Це збільшить доходи до держбюджету.
 
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



