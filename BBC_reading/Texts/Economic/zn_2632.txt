Виконавча служба хоче продати гаражний комплекс і стоянку на території аеропорту.

У Рівному виконавча служба виставила на продаж частину інфраструктури міського аеропорту через борги, інформує місцеве видання "Рівне Вечірнє".
"Ми заборгували і заробітну плату, і податковій, і пенсійному фонду, і обленерго. І тепер з нас в примусовому порядку хочуть стягнути ці борги", — сказав директор аеропорту Ігор Насинюк.
За його словами, виконавча служба, перш за все, хоче продати найбільш "ласі шматки" — гаражний комплекс і стоянку. Саме ці об'єкти були виставлені на продаж.
"Я вже подав зустрічний позов у господарський суд на оскарження дій виконавців. Адже аеропорт з лютого 2019 року визнано стратегічним об'єктом області, а тому не може бути розділений на частини і розпроданий", — зазначив керівник цього транспортного підприємства.
Він також розповів, що програма розвитку аеропорту не фінансується, тому що в обласному бюджеті постійно немає місця для грошей на неї.
"В результаті 84 наших працівники сидять без зарплат. Буду звертатися і до обласної ради, і в адміністрацію. Адже коли президент України Володимир Зеленський прилітав у наш аеропорт, то обіцяв підтримати його і розвивати", — резюмував Насинюк.

Раніше повідомлялося про те, що Кабмін знизив дивідендне навантаження на аеропорти "Львів" та "Бориспіль" до 30%. Раніше з них вичитували 90% доходів.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



