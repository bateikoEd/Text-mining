Кошти спрямують на модернізацію близько 40 відділень екстреної медичної допомоги та інсультних відділень.

Рада директорів Світового банку затвердила виділення додаткового фінансування для України у розмірі 135 мільйонів доларів. Гроші виділять у рамках проєкту "Поліпшення охорони здоров'я на службі в людей", вони будуть спрямовані на підтримку української медицини в боротьбі з епідемією коронавірусної інфекції.
"Це додаткове фінансування допоможе Україні в оновленні близько 40 відділень екстреної медичної допомоги та інсультних відділень, забезпечуючи можливість лікарням проводити складні медичні процедури з використанням високотехнологічного обладнання і відповідних протоколів лікування", - цитує пресслужба банку в.о. директора СБ у справах Білорусі, Молдови та України Алекса Кремера.
Частину коштів нового кредиту витратять на закупівлю необхідних матеріалів та обладнання для боротьби з COVID-19, навчання медиків та "підтримку комунікації у наданні громадянам важливої публічної інформації".
Нагадаємо, 1 квітня в Україні стартував другий етап медреформи, в рамках якого медзаклади в країні фінансуватимуть по-новому. Лікарні подавали в НСЗУ заявки на одну або декілька програм медичних гарантій, і якщо наявні ресурси (обладнання, умови, фахівці тощо) відповідали вимогам програми, укладали контракт зі Службою.
Зараз, у зв'язку з епідемією коронавірусу в Україні, НСЗУ готує окремий пакет медпослуг для лікування пацієнтів із цим захворюванням. Частину траншу в 135 млн доларів буде витрачено саме на виплати лікарням, в яких лікуються пацієнти з коронавірусом (спалах захворювання припав на березень, до запуску другого етапу реформи).
Пацієнти зможуть безкоштовно отримувати допомогу за такими пріоритетними напрямами: терапія інсультів, інфарктів, пологи і надання супроводу неонатологів. Держава також бере на себе фінансування шести видів діагностики, амбулаторію, стаціонар, хірургічну, паліативну допомогу, швидкі стаціонарні бригади і чотири види реабілітаційних послуг.
У рамках проєкту СБ також надаватиметься підтримка загальному фонду держбюджету для забезпечення потреб українців у медичних послугах. "Пацієнти зможуть обирати будь-яку лікарню в Україні, а їх витрати на хірургічне втручання покриватимуться з державного бюджету", - додав Кремер.
Проєкт "Покращення охорони здоров'я на службі в людей" передбачає допомогу у відновленні міських лікарень та фельдшерсько-акушерських пунктів у сільській місцевості, закупівлю сучасного обладнання та поліпшення якості медпослуг, підвищення ефективності системи охорони здоров'я та підтримку реформ (первинної і вторинної ланок, ранньої діагностики і лікування серцево-судинних та онкологічних захворювань). Початкова сума інвестицій – 215 млн доларів.


Епідемія коронавірусу, яка наклалася на недокомуніковані і недоопрацьовані процеси, витягла на загальний огляд недофінансованість медичної галузі в Україні, неготовність центральної і місцевої влади нести відповідальність за не прийняті вчасно рішення, а також загальну звичку прибріхувати у звітності. Про те, як витягнути реформу не лише в умовах пандемії, але і потім, читайте в інтерв'ю Алли Котляр із головою НСЗУ Оксаною Мовчан у ZN.UA.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



