Копирайт изображения
UNIAN
У травні карантин можуть пом'якшити, пенсії - проіндексувати, а ціни на газ знизити. На українців також очікують кілька змін у відносинах з постачальниками комунальних послуг.
Карантин з пом'якшенням
Вже з 1 травня можуть відкритися деякі ринки. Але підставою для відкриття продуктових і аграрних ринків під час карантину буде рішення відповідного територіального органу Держпродспоживслужби про дотримання протиепідемічних вимог.
Уряд підтримав відкриття ринків, але є умови
"Дуже важко вижити". Чому українці масово рвуться на роботу за кордон
До 11 травня в Україні триватиме карантин.
Після цього, за рішенням уряду, деякі обмеження будуть зняті чи послаблені, а деякі залишаться. Зокрема, можуть відкрити парки і сквери, базари і невеликі магазини, перукарні.
Але громадський транспорт, очевидно, і надалі працюватиме з обмеженнями.
12 травня відкриються парки, кав'ярні, кіоски та перукарні. Кличко розповів про послаблення
Коли запрацює метро, кіно та ресторани: уряд показав план виходу з карантину
Утім, в уряді зазначають: якщо кількість випадків зараження на коронавірус буде зростати, чинні заборони збережуться.
Пенсії мають зрости
Копирайт изображения
UNIAN
Від 1 травня має початися індексація пенсій, яку очікували ще у березні.
За умовами пенсійної реформи, індексація пенсій залежно від середньої заробітної платні та інфляції має відбуватися автоматично. Перша автоматична індексація відбулася у березні 2019 року.
Пенсії, доплати, субсидії готівкою і хліб "за картками". Що зміниться з 1 березня
Очікувалося, що так само має статися і цього року. Проте цього року урядові довелося ухвалити окрему постанову, а також змінити бюджет, аби підвищити пенсії.
Зокрема, останніми змінами до бюджету витрати на Пенсійний фонд були збільшені на 30 млрд грн.
Коронавірусний бюджет: кому додали, а в кого забрали
Міністр соціальної політики Марина Лазебна повідомила, що в середньому підвищення пенсій становитиме 260 грн, а мінімальне - 100 грн.
Як уточнили у Пенсійному фонді, якщо розмір підвищення в результаті перерахунку пенсії буде меншим за 100 гривень, буде встановлено доплату до пенсії у сумі, що не вистачає до зазначеного розміру.
Підвищену пенсію мають отримати 8,4 мільйона пенсіонерів.
На початок 2020 року 35% українських пенсіонерів отримували від 1 500 до 2 000 грн на місяць. Ще стільки ж - до 3 000 грн. До 4 000 грн отримують близько 12% пенсіонерів. Лише 2,3% пенсіонерів в Україні отримують понад 10 000 грн на місяць.
У квітні пенсіонерам, які отримують менше 5 000 грн, виплатили одноразову доплату в тисячу гривень.
Карантин в Україні: що буде з соцвиплатами і пенсіями
А у травні одноразову доплату - від 900 до 4120 грн - мають отримати ветерани війни.
Газ і далі дешевшає
Копирайт изображения
UNIAN
Image caption
Газ і правда подешевшав, але не через виборчі обіцянки річної давнини
Ціни на газ для промисловості у травні знизяться приблизно на 15% проти квітня. Мінімальна ціна - для споживачів, які не мають боргів і купують понад 50 тис. кубів - становитиме 4 105,2 грн за тисячу кубів.
Якою буде ціна на газ для населення у цьому місяці стане відомо трохи згодом, але вже зараз можна сказати, що вона також буде меншою, ніж у квітні.
У квітні ціна газу для населення зменшилася на 15% проти березня, а від початку року впала на 38%, повідомляють в "Нафтогазі".
А от повністю ринковими ціни на газ для населення поки що не стануть.
Ринок відкладено, спецзобов'язання - залишаються
Від 1 травня 2020 року ціни на газ для усіх споживачів, включно з населенням, мали стати ринковими. Проте уряд продовжив покладати на "Нафтогаз" спецзобов'язання з продажу газу для потреб населення до 1 липня 2020 року, а для виробників теплової енергії - до 1 травня 2021 року.
"Спеціальні зобов'язання", або ПСО (Public Service Obligation), означають, що той чи інший постачальник має продавати свою продукцію за пільговою ціною певним споживачам.
З осені 2015 року в Україні скасували державне регулювання цін на газ. Проте ринкові ціни за нього платить лише промисловість, тоді як населення і виробники теплової енергії все ще платять за газ за пільговими розцінками, а "Нафтогаз" уповноважений урядом постачати газ цим споживачам.
Україна взяла на себе зобов'язання повністю лібералізувати ринок газу з 1 травня цього року, після завершення опалювального сезону. Тепер це відкладається.
Тривалий час встановлення ринкових цін на газ для всіх споживачів було умовою співпраці з МВФ, а невиконання цієї умови ставало причиною того, що Україна не могла отримати гроші від головного міжнародного кредитора.
Нині Україна також веде переговори з МВФ про початок нової програми співпраці та тлі уповільнення економіки та пікових боргових виплат.
Ремонт труби - справа індивідуальна
Копирайт изображения
UNIAN
Image caption
Відтепер офіційно: ремонт труби в домі - за окрему плату
З 1 травня завершується перехідний період і набувають чинності нові норми закону "Про житлово-комунальні послуги", схваленого ще у 2017. Частина з них працює вже рік - від травня минулого року. Запровадження інших відклали на цей рік.
Чому затримується реформа комунальних послуг
Рада схвалила новий закон про комунальні послуги
Згідно із законом, до 1 травня 2020 року співвласники багатоквартирних будинків незалежно від обраної ними форми управління були зобов'язані визначитись, як організують свої відносини з виконавцями комунальних послуг (крім послуг з постачання електроенергії і природного газу), а виконавці комунальних послуг - укласти зі співвласниками договори.
Загалом, згідно із законом, мешканці багатоповерхівок мають три варіанти договорів із постачальниками комунальних послуг:
індивідуальний договір,
колективний договір,
договір у статусі колективного споживача.
Споживання електрики та газу можливе тільки на підставі індивідуальних договорів. А всі інші послуги - опалення, постачання води та водовідведення, вивіз сміття - можуть здійснюватися за різними договорами.
Плата за саму послугу та абонплата є регульованими, вони будуть відображені у платіжках, а от вартість обслуговування мереж всередині будинку є ринковою, тобто про її розмір співвласники мають домовлятися з надавачем послуги.
Якщо співвласники багатоквартирного будинку самостійно не обрали одну з моделей організації договірних відносин, або не погодили з виконавцем розмір плати за обслуговування внутрішньобудинкових систем, між виконавцем відповідної комунальної послуги та кожним співвласником після 1 травня 2020 має бути укладено індивідуальний договір.
Такий договір, зокрема, не включає плату за обслуговування внутрішньобудинкових мереж. Це означає, що за ліквідацію аварій всередині будинку - наприклад, прорив труби, - його мешканці повинні будуть платити самі.
Як роз'яснювали в уряді раніше, до моменту укладення нових договорів про надання комунальних послуг за вимогами і правилами Закону про ЖКП, плата за комунальні послуги підприємств тепло-, водопостачання і водовідведення нараховуватиметься відповідно до договорів, укладених до 1 травня 2019.
Крім того, за законом про ЖКП, з 1 травня почне діяти норма про пеню за несвоєчасну оплату комунальних послуг. Проте пеня не стосуватиметься боргів, накопичених до травня цього року.
Хочете отримувати найважливіші новини в месенджер? Підписуйтеся на наш Telegram або Viber!
