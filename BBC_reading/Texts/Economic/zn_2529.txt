Робота "Епіцентру" під час карантину розцінюється як отримання неправомірної переваги над конкурентами.

Київське обласне територіальне відділення Антимонопольного комітету України (АМКУ) досліджує порушення "Епіцентром" і "Новою лінією" конкурентного законодавства під час карантинних заходів. Про це на своїй сторінці в Facebook повідомив голова Київського обласного відділення АМКУ Олексій Хмельницький.
За його словами, АМКУ отримав підстави для початку дослідження.
"Обурення громадян щодо роботи деяких мереж під час карантину природне. З точки зору антимонопольного законодавства, робота "Епіцентру" та "Нової лінії" під час карантину є одержанням неправомірної переваги над конкурентами. Абсолютна більшість непродовольчих торговельних мереж та окремих магазинів виконали приписи та призупинили діяльність для зменшення ризику поширення коронавірусу", — написав Хмельницький.
Тим часом у Департаменті зв'язків з громадськістю ТОВ "Епіцентр К" повідомили, що станом на сьогодні в ТОВ "Епіцентр К" не надходило запитів про надання інформації від Антимонопольного комітету України.
"У разі надходження офіційних запитів, ТОВ "Епіцентр К" готова співпрацювати з АМКУ і всіма його територіальними відділеннями та сприяти об'єктивному дослідженню стану конкуренції на ринку торгівлі непродовольчими товарами", — йдеться в заяві компанії.
В "Епіцентрі" заявили, що компанія не здійснювала ніяких порушень конкуренції на ринку торгівлі непродовольчими товарами і працює в повній відповідності з законодавством України і з дотриманням всіх актів Кабінету міністрів України, прийнятих під час дії карантину в Україні".
"Вважаємо, що чесна і прозора конкуренція на ринку непродовольчих товарів — запорука своєчасного постачання якісних товарів населенню. Крім того, "Епіцентр" є мережею збуту товарів для багатьох компаній — представників малого та середнього бізнесу, які мають власне виробництво і магазини, але паралельно реалізують свій товар також і в нашій мережі", — додали в компанії.


Як повідомлялося, найбільший в світі літак Ан-225 "Мрія" 23 квітня привіз у Київ з Китаю медичні засоби для боротьби з коронавірусом - захисні маски, рукавиці, костюми. Літак зустрічав сам Володимир Зеленський, міністр інфраструктури Владислав Криклій, головний санітарний лікар Віктор Ляшко та інші чиновники. Пізніше стало відомо, що медичний вантаж призначався для комерційних цілей, а доставку оплатив "Епіцентр".
В Офісі генпрокурора пообіцяли вивчити питання з продажем засобів індивідуального захисту в мережі "Епіцентр".
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



