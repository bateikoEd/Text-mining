Економіка України може не витримати зупинку бізнесу.

Українські аналітики звернулись до уряду, ВРУ та президента щодо карантинних заходів через епідемію коронавірусу та їх впливу на економіку. На думку експертів, економіка країни занадто слабка, щоб витримати зупинку бізнесу. Свій прогноз вони виклали у відкритому листі.
У зверненні свій прогноз надали фахівці аналітичних центрів – Центру економічної стратегії, CASE Ukraine, Інституту Податкових Реформ, Інституту соціально економічної трансформації, Палати податкових консультантів, співзасновника Українського інституту майбутнього А. Амеліна.
"Безумовно людське життя є найвищою цінністю, але треба зважати на те, що масові звільнення, банкрутства, падіння економіки – теж мають свою ціну, вимірювану у людських життях", - йдеться у листі.
За даними Торгово-промислової палати, вже зараз близько 600–700 тисяч підприємств, малих підприємців та установ сфери освіти, які дають роботу 3,5–4 мільйонів осіб – зупинили роботу через карантин.
Аналітики зазначають, що якщо карантин триватиме довше, ніж до 3 квітня, наслідки будуть катастрофічними. Довгий карантин потягне за собою масові звільнення працівників, збільшення рівня злочинності, банкрутства підприємств, значні недонадходження до Держбюджету та соціальних фондів, а з іншого боку – необхідність у збільшенні видатків фондів та бюджету, на що в Україні відсутні кошти.
Вже поточні заходи, за оцінками фахівців, призведуть до падіння економіки у річному вимірі у 4–5% від ВВП, а продовження жорстких карантинних заходів до кінця травня призведуть до падіння у 9–10% від ВВП. Сукупні втрати центрального та місцевого бюджетів складуть 150–200 млрд гривень.
"В той же час варто зазначити, що ефективність таких жорстких карантинних заходів у боротьбі із поширенням нового вірусу залишається сумнівною, у порівнянні з іншими комплексами заходів. Так, збалансовані продумані заходи країн, зокрема Південної Кореї та Тайваню, які майже не обмежували суб'єктів господарювання, а натомість забезпечили масові тестування, швидку ізоляцію носіїв і хворих, відстеження контактів хворих, ізолювання виключно ризикових груп населення – виявились ефективними", - пишуть аналітики.
Замість продовженого карантину, експерти вважають доцільним розглянути альтернативні варіанти "хірургічних" заходів з 4 квітня для України, які впроваджують розвинені країни. Такі заходи будуть набагато менш згубними для економіки, але ефективними при боротьбі з епідемією.


Головний санітарний лікар України Віктор Ляшко, заявив про те, що уряд готується до продовження карантину після 3 квітня, повідомив заступник міністра охорони здоров'я. Відповідне рішення буде прийнято, якщо темпи поширення COVID-19 в Європі не підуть на спад.
Генеральний директор універсальної клініки "Оберіг" Віктор Рибчук розповів, що нинішній карантин в Україні занадто м'який для того, щоб протидіяти поширенню коронавірусу. За його словами, в країні прийнятий цілий ряд болючих, але правильних рішень. Проте їх недостатньо. Соціальну самоізоляцію багато з громадян сприйняли як канікули, відпустку, а керівники юридичних осіб — як рекомендацію.
Міністр внутрішніх справ України Арсеній Аваков заявив про те, що в Україні потрібно запровадити жорсткий карантин, при якому залишаться працювати тільки критично необхідні підприємства - продуктові магазини, аптеки, та заправки.
Заступник міністра внутрішніх справ Антон Геращенко розповів, що МВС України посилить контроль за дотриманням карантину. У поліції не виключають, що скористаються інформацією операторів мобільного зв'язку, щоб контролювати місцезнаходження людей.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



