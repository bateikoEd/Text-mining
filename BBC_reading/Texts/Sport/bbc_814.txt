Копирайт изображения
GETTY IMAGES
Генеральний секретар Федерації боксу Росії Умар Кремльов заявив про готовність надати українським боксерам Олександру Усику та Василю Ломаченку російське громадянство.
Про це повідомляють російські ЗМІ.
"Ми такими спортсменами пишаємося. І готові надати їм громадянство, якщо це потрібно. Тільки б вони боксували й радували вболівальників в Україні, Росії та в усьому світі", - цитує Кремльова російське видання "Спорт-Експрес".
Ця заява пролунала як відповідь на скандал, який напередодні виник в Україні: Усик і Ломаченко знялися в документальному фільмі "Здрастуй, брате! Христос воскрес", в якому розповідають про дружбу з російськими спортсменами та розмірковують про те, що "ми один народ".
За це спортсмени потрапили під шквал критики в Україні.
"Ми - один народ". Ломаченко і Усик знялися у російському фільмі
"Усик і Ломаченко - достойні люди, достойні спортсмени, які відстоюють свою позицію. Це не позиція України, що їх не люблять. Їх обох там люблять і обожнюють. Не тільки в Україні, а й у Росії та Білорусі — весь православний світ їх підтримує", - сказав Генеральний секретар Федерації боксу РФ.
Коментуючи внесення спортсменів у базу "Миротворець", Кремльов заявив, що до цієї бази вносять не зрадників України, а навпаки - "зрадники включають людей в цю вигадану базу".
"Готові надати Усику й Ломаченку російське громадянство, якщо ці десятки виродків будуть сіяти негатив навколо цих чудових спортсменів".
Скандальний фільм
Фільм "Здрастуй, брате! Христос воскрес" розповідає "про віру, дружбу, братів у Христі" українських і російських спортсменів, які "у нелегкі часи для канонічної православної церкви України" залишаються відданими Богу, вірі, вітчизні, йдеться в описі до фільму.
У стрічці Василь Ломаченко каже, що у нього є багато друзів, родичів і суперників в Росії.
"Я не можу просто перестати з ними спілкуватися, бо мені сказали, що це країна, яка воює з моєю країною. Це не вкладається у моїй голові. По суті ми є одним народом. Я з дитинства, коли ріс, для мене не було поняття Росія, Україна, Білорусь, що це інші люди, що це інша країна, що це кордони якісь. Я весь час думав, що ми - єдиний народ, що православні християни всі. Ми живемо всі на одній землі", - сказав спортсмен.
У фільмі йдеться про роль віри у житті і про те, як спортсмени відвідували храми.
Олександр Усик розповів, що дружить з людьми з різних міст і країн і йому не так важливо, якої вони національності.
"Ми з хлопцями, які живуть у Москві, тренувалися, їли кашу з однієї миски, пили чай з однієї чашки, а зараз бачите, хтось ділить портфелі, а я маю ділити дружбу з цією людиною? Та я буду продовжувати з ним дружити. Мені все одно, що мене хейтять", - сказав спортсмен.
Хочете отримувати найважливіші новини в месенджер? Підписуйтеся на наш Telegram або Viber!
