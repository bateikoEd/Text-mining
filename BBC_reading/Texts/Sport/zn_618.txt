Пошкодження водогонів обстрілами може спровокувати катастрофу, попереджають експерти.

Бойові дії у Донбасі під час пандемії коронавірусу COVID-19 можуть призвести до катастрофи, вважає прессекретар делегації Міжнародного комітету Червоного Хреста в Україні Олександр Власенко.
Обстріли часто пошкоджують соціальну інфраструктуру, зокрема водогони. А для боротьби з COVID-19 критично важливо дотримуватися правил гігієни та часто мити руки.
"По-перше, ми нагадуємо сторонам конфлікту, щоб вони зважали на те, що ця пандемія збіглася з військовими діями. Наприклад, особливо боїмося, що може бути пошкоджена структура водопостачання, адже в такому випадку важко буде дотримуватися правил гігієни - ті прості правила, що дозволяють запобігти захворюванню на коронавірус або його поширенню", - розповів він в інтерв'ю агентству "Інтерфакс-Україна".
Найменше пошкодження трубопроводу або фільтрувальних, насосних станцій також може залишити без питної води сотні тисяч людей, і далі наслідки можуть бути непередбачуваними, наголошує Власенко.
Два тижні тому Червоний Хрест в Україні почав активно роздавати людям допомогу, пов'язану з тим, що може сприяти боротьбі з поширенням коронавірусу.
Зокрема, на Донеччину доставили чотири тисячі літрів гідрохлориду натрію і 28 обприскувачів для ДСНС, і велику кількість дезінфектантів, наметів, конвеєрів для пацієнтів і костюмів захисту для лікарень.
"Для жителів ми зазвичай роздавали продукти харчування та гігієнічні набори. Минулого тижня ми їх роздали 6 тисячам осіб, які живуть на непідконтрольній уряду України території, і для 2 тисяч осіб на підконтрольній території. Наприкінці цього тижня ще 3 тисячі наборів будуть доставлені на територію Донбасу, підконтрольну уряду України", - додав Власенко.
Крім того, у слідчі ізолятори на підконтрольній території передали 7,5 тисяч гігієнічних наборів. Ведеться й інформаційна робота – українцям розповідають про профілактику COVID-19, роздають інформаційні постери і миючі засоби (зазвичай, мило).
Власенко також наголосив на тому, що медичні установи в Донбасі повинні зосередитися на лікуванні пацієнтів із коронавірусом, але при цьому також продовжувати надавати допомогу людям із хронічними захворюваннями.
"Ми надаємо ліки і медичні матеріали для того, щоб ця допомога могла продовжуватися", - пояснив він.


Окупанти тривалий час замовчували та продовжують замовчувати інформацію щодо ситуації із коронавірусом в ОРДЛО, списуючи смерті від пневмонії, яку може викликати COVID-19, на "свинячий грип".
30 березня в ОРЛО "офіційно визнали" перший випадок захворювання на коронавірус, за даними МВС України, в ОРДО у самій лише окупованій Горлівці таких хворих 12, втім, "офіційно" - лише один у Макіївці.
16 березня України закрила кордони для іноземців. Під час дії заборони на територію країни не можуть в'їхати іноземці та громадяни без громадянства. Робота пунктів пропуску на лінії розмежування в Донбасі призупинена, перетнути лінію розмежування можуть лише певні категорії громадян.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



