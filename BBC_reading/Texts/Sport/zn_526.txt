За словами головного санлікаря, МОЗ створить окрему гарячу лінію для тих, кого відмовилися тестувати на COVID-19.

Головний санлікар Віктор Ляшко заявив про те, що в Україні проводять не набагато менше тестів на коронавірус COVID-19, ніж в інших європейських країнах, з урахуванням розвитку епідемії. У той же час Ляшко впевнений, що в країні вдасться повністю покрити потребу в ПЛР-тестах, адже українські виробники готові на добу випускати близько 1 тисячі таких тестів.
"Ми очікуємо отримати від українського виробника 22 тис. ПЛР-систем, які дозволять провести близько 2 млн досліджень. Тести повинні бути на наступному тижні. Український виробник готовий виробляти близько 1 тис. ПЛР-тестів на добу, що зможе покрити всю потребу у тестуванні в Україні", - заявив Ляшко під час пресбрифінгу.
Головний санітарний лікар додав, що зараз в Україні є близько 250 тисяч ПЛР-тестів.
"Ми повинні розуміти, що Європа на 15-20 днів попереду в розвитку епідемії. Ми відстежуємо динаміку і розвиток сценаріїв, які були в Іспанії, Італії і Франції. Якщо подивитися кількість тестувань, то в Україні не набагато менше тестувань проводиться, ніж в інших країнах. Тому питання тестування - не проблема. Україна готова тестувати", - додав санлікар.
Ляшко також заявив про те, що Міністерство охорони здоров'я створить окрему гарячу лінію для тих пацієнтів, яких відмовилися тестувати на COVID-19.
"На вихідних ми збиралися з міністром охорони здоров'я та опрацьовували стратегію збільшення кількості тестувань і здатність забезпечити тестуванням всі можливі випадки. Сьогодні-завтра буде оприлюднено алгоритм, згідно з яким кожен може повідомити про випадок відмови тестування медпрацівником - це буде окрема гаряча лінія в МОЗ. Кожен випадок відмови від тестування буде розібраний в індивідуальному порядку, оскільки відмови від тестування в період епідемії не повинно бути взагалі", - підкреслив санлікар.


Станом на 6 квітня в Україні офіційно підтверджено 1319 випадків захворювання коронавірусом, за останню добу виявили 68 нових випадків. З усіх випадків захворювання 38 стали летальними, 28 пацієнтів одужали.
Також 6 квітня почали діяти більш жорсткі карантинні обмеження. Зокрема, українці повинні завжди носити при собі документ, що підтверджує особу. На вулицю можна виходити тільки в масці, а пересуватися більш, ніж двом людям разом заборонено. Винятком може стати супровід дітей. Діти до 14 років можуть вийти на вулицю тільки в супроводі дорослих. У парках, скверах, зонах відпочинку заборонено гуляти, тільки якщо ви не вигулююєте домашню тварину.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



