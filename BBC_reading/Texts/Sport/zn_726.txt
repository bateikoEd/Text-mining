Міністерство оновило стандарт діагностики та лікування Covid-19.

Міністерство охорони здоров'я оновило стандарт лікування хворих на коронавірус Covid-19 в Україні та низку алгоритмів і правил щодо профілактики та діагностики цієї хвороби, повідомляє пресслужба МОЗ.
Зміни торкнулись: алгоритмів виявлення хвороби та надання екстреної медичної допомоги; правил застосування засобів індивідуального захисту та догляду за хворим на коронавірус в домашніх умовах; критеріїв госпіталізації.
"Наголошую, що специфічного лікування на коронавірусну хворобу не існує, проводиться симптоматичне лікування. У той же час в світі використовуються і досліджуються різні схеми і різні препарати для лікування", - зазначив на брифінгу заступник міністра охорони здоров'я - головний санітарний лікар Віктор Ляшко
За його словами, у МОЗ створено експертну групу з вивчення передових методів лікування Covid-19 у світі та реалізації цих методів в Україні, але лише у тих випадках, коли "інших варіантів у порятунку життя хворому не буде існувати". До складу групи увійшли провідні професори та клініцисти.
Нові стандарти також передбачають впровадження "клінічного сортування" - госпіталізації  лише тяжких хворих та хворих із середнім ступенем тяжкості перебігу коронавірусу. Легкі хворі лікуватимуться амбулаторно – вдома, під наглядом і медико-санітарним спостереженням.
"Для цього ми рекомендуємо посилити центр первинної медико-санітарної допомоги, долучити фахівців інших спеціальностей, оскільки тільки медик може прийняти рішення щодо критеріїв госпіталізації і необхідність перебування хворого в стаціонарі чи продовжити лікування на дому", - наголосив Ляшко.
Головний санлікар закликав українців дотримуватися умов карантину, мити руки та тримати дистанцію, оскільки контактний та крапельний шляхи передачі є єдиними шляхами передачі вірусу від людини до людини.


Нагадаємо, 27 березня, у Верховній Раді зареєстрували законопроєкт "Про внесення змін у деякі законодавчі акти України щодо забезпечення лікування коронавірусної хвороби (Covid-19)". Депутати пропонують лікувати пацієнтів незареєстрованими лікарськими засобами, схваленими для лікування вірусу в інших країнах.
В Україні офіційно підтверджено понад 400 випадків захворювання на Covid-19, з них дев'ять летальних. 24 березня по всій країні запровадили режим надзвичайної ситуації , який діятиме до 24 квітня, - і продовжили карантин, введений 12 березня.
Відстежувати ситуацію з поширенням коронавірусу в країні можна за допомогою спеціального онлайн-сервісу, отримувати інструкції про способи боротьби з вірусною інфекцією – через SMS-сповіщення від МОЗ. Редакція ZN.UA також підготувала пам'ятку, куди телефонувати і до кого звертатися по допомогу під час карантину.
Про те, чи достатні для боротьби з поширенням коронавірусу нинішні заходи, прийняті урядом України, і що може бути зроблено, читайте в статті експерта Віктора Рибчука "Щоб не впасти на коліна" для ZN.UA.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



