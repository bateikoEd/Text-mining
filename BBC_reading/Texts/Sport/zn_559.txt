"Мені важко пояснити дії народних депутатів, котрі свідомо голосують за зменшення надходжень до місцевих бюджетів і паралельно вимагають збільшення витрат на медицину".

Мери великих міст виявилися лідерами в боротьбі з пандемією, яка розгортається, і кризою. У той час як центральна влада, на ходу змінюючи уряд і міністрів, критично спізнювалася з реакціями, місцева — оббивала пороги губернаторів, різала бюджет і перекидала гроші на медичні програми. Мер Тернополя Сергій Надал прокоментував ZN.UA. ситуацію.
"У будь-яких кризових ситуаціях центральна влада обирає найпростіший шлях - урізання бюджетів місцевих громад. Станом на сьогодні місцеві бюджети витратили 500 млн. грн. на протидію епідемії. Держава виділила 100 млн. Щоб виправити ситуацію потрібно просто дотримуватися Конституції і щоб за порушення Конституції та Бюджетного кодексу карали тих посадовців, які приймають хибні рішення. Якщо зараз держава забирає податкові надходження з місцевого бюджету "на боротьбу з коронавірусом", тоді вона втрати мала б компенсувати. Цього на практиці немає", - пояснив мер.
Надал стверджує, що звичка вирішувати проблеми за рахунок громад і простих людей є радянською.
"Мені важко пояснити дії народних депутатів, котрі свідомо голосують за зменшення надходжень до місцевих бюджетів і паралельно вимагають збільшення витрат на медицину. Все, що можна, ми робимо вже зараз, за рахунок коштів розвитку, за рахунок меценатів. Але реально зараз грабують громади. З таким підходом вже за місяць-два не буде коштів на оновлення медицини, підтримку лікарів", - додав чиновник.
За його словами, держава повинна взяти на себе відповідальність, усі витрати на подолання пандемії повинні фінансуватися за рахунок коштів державного бюджету, оскільки кожен громадянин сплачує податки.
"Наприклад, ПДВ є у кожному купленому нами товарі, у кожній послузі. Таку відповідальність взяли на себе більшість країн Європи та Азії, де є карантин", - продовжує Надал.
Мер Тернополя стверджує, що, по-перше, треба забезпечити безперебійну роботу комунальних підприємств, від яких залежить життя кожної людини у містах і селища, та відтермінувати стягнення будь-яких боргів з комунальних підприємств, що забезпечують людей послугами ЖКГ.
"Ввести податкові "канікули" для усіх комунальних підприємств. Зобов'язати монополістів-постачальників "заморозити" ціни на електроенергію та газ для комунальників, - продовжує Надал. - Відтермінувати усі виплати комунальних підприємств за кредитами по державних програмах. Запровадити прямі субсидії з державного бюджету комунальним підприємствам на оплату послуг ЖКГ для всіх громадян, що сьогодні вимушено не працюють. Відшкодувати втрати комунального громадського транспорту, який виконує важливу роботу із доставки лікарів та комунальників на робочі місця. Внести зміни у податкове законодавство, і пом'якшити умови для роботи бізнесу за рахунок державного бюджету. Сьогодні саме місцеві бюджети взяли на себе основний тягар боротьби з пандемією".
По-друге, на думку тернопільського мера, треба подбати про кожну людину, котра сьогодні вимушено не працює і фактично позбавлена засобів для існування. Всім громадянам, які перебувають на карантині та не мають інших доходів, потрібно надати на час карантину грошову допомогу на рівні 5000 грн на місяць на купівлю продуктів харчування.
Варто також запровадити реальний контроль за зростанням цін на товари першої необхідності, зокрема це продукти харчування та медикаменти, а також заморозити сплату відсотків та внесків за всіма кредитами фізичними особами та бізнесом на час карантину.
"У такий спосіб ми з однієї сторони збережемо нормальні умови для боротьби з пандемією, дамо людям мінімум для виживання в умовах карантину, збережемо малий і середній бізнес, щоб він міг запрацювати. Утримаємо країну від перетворення у феодальну державу. Там, де є економічно незалежний громадянин, не може бути феодала. І навпаки, де люди залежні від волі "феодала-олігарха", там буде феодалізм", - підсумував Сергій Надал.
 

Раніше мер Києва Віталій Кличко заявив, що на урядовому рівні боротьба з епідемією тільки почалася.
У свою чергу Андрій Садовий вказав на те, що в проблемних регіонах протиріччя з Києвом можуть бути використані для дестабілізації.
Чому мери великих міст виявилися лідерами в боротьбі з пандемією, яка розгортається, і кризою? У той час як центральна влада, на ходу змінюючи уряд і міністрів, критично спізнювалася з реакціями. 
Чому президент зруйнував губернаторську вертикаль, не поставивши главам держадміністрацій своєчасні завдання щодо взаємодії з місцевими органами влади на самому старті їх призначення?
Чому повальна некомпетентність стала тригером влади Володимира Зеленського?
Якими ми вийдемо з цього шторму? Рятуються? Або все-таки рятують? Наш загальний човен.
Відповіді на ці та інші питання читайте на сайті ZN.ua в матеріалі Інни Ведернікової "Без точки опори. Але в одному човні".
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



