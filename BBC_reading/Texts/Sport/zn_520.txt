Однак, 42% стали рідше спілкуватися з друзями.

За період карантину, який в Україні діє з 12 березня, 49% українців почали частіше слідкувати за новинами, про що свідчать результати опитування соціологічної групи "Рейтинг". При цьому 9% респондентів, навпаки, стали рідше цікавитися новинами.
Частіше дивитися фільми та серіали почали 38% громадян, частіше прибирають вдома тепер 35% респондентів, а готують їжу – 32%. На заняття саморозвитком більше часу виділили 27% громадян, стільки ж більше почали спілкуватися з рідними. Ще 26% українців почали більше спати. Більше їсти почали 24% респондентів, а слухати музику – 23%. Згідно з опитуванням, кожен п'ятий став частіше займаються своїм хобі, читати книги або ж займаються спортом.
Водночас карантин вплинув на прогулянки на свіжому повітрі. Зокрема, 47% українців зазначили, що почали рідше гуляти на вулиці, ще 42% стали рідше спілкуватися з друзями. Кожен п'ятий опитаний змушений був обмежити спілкування з рідними та близькими та заняття спортом.
Якщо говорити про гендерний розріз, то жінки частіше слідкують за новинами та готують їжу. Чоловіки ж стали частіше займатися спортом, більше часу, ніж до карантину, витрачають на сон, алкоголь та секс. Особливо це стосується чоловіків, які зараз на карантині і не ходять на роботу.
У віковому розрізі українці віком від 18 до 29 років частіше за інших дивляться фільми, займаються спортом, саморозвитком, власним хобі, спілкуються з друзями та близькими, сплять, їдять, слухають музику, займаються сексом. Готувати їжу після карантину частіше стали представники наймолодшої та молодої вікових груп до 40 років. При цьому чоловіки зараз готують частіше, ніж до карантину. Водночас представники вікової групи до 40 років частіше за інших говорили про те, що стали менше гуляти на свіжому повітрі.
Згідно з опитуванням, респонденти, які зараз не працюють або працюють віддалено, значно більше часу почали приділяти сну, приготуванню та вживанню їжі, спорту, хобі, спілкуванню з близькими, навчанню та саморозвитку, книгам, фільмам та серіалам. Щоправда ті українці, які зараз ходять на роботу, почали значно більше дивитися фільмів, частіше слідкувати за новинами, почали більше спати та їсти, хоча й менше за тих респондентів, які сидять на карантині. Занятість практично не позначилась на частоті сексуальних контактів.
 "Аналіз даних дозволив групувати відповіді респондентів за 5-та різними моделями поведінки на карантині. Запропоноване групування зроблено методом факторного аналізу. Отже, перша група більше часу намагається присвятити саморозвитку (спорт, хобі, читання, навчання). Представники другої групи частіше почали відпочивати (переглядати фільми, серіали, їсти, спати, слухати музику). Окрема група на карантині (ми назвали її "гедонізм") більше часу витрачає на покупки речей та їжі онлайн, вживання алкоголю та секс. Представники інших двох груп присвячують більше часу спілкуванню, або ж заняттю домашніми справами", - зазначили в "Рейтингу".




Опитування провели з 1 по 2 квітня 2020 року, під час якого опитали 1300 респондентів віком від 18 років. Помилка репрезентативності дослідження з довірчою імовірністю 0,95: не більше 4%. Інтернет опитування методом Computer-Assisted Self Interviewing (CASI) здійснено на основі випадкової вибірки мобільних телефонних номерів.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



