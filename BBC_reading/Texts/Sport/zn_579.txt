Бойових втрат серед українських військовослужбовців немає.

Бойовики російсько-окупаційних формувань продовжують активні обстріл позицій Об'єднаних сил в Луганській і Донецькій областях, ігноруючи режим припинення вогню. У п'ятницю, 3 квітня, противник сім разів порушив перемир'я, витративши 90 мінометних мін. Бійці Збройних сил України відповідали на ворожі обстріли вогнем зі штатного озброєння і придушували вогневі точки противника. Бойових втрат серед українських військовослужбовців немає, повідомляє пресцентр штабу ООС.
Позиції ЗСУ в районі Павлополя на Донеччині окупанти накрили мінометним вогнем, випустивши 43 міни калібру 82 міліметри, а також обстрілювали з гранатометів, великокаліберних кулеметів і стрілецької зброї.
По Красногорівці противник бив зі станкового протитанкового гранатомета (СПГ), а по Опитному – з великокаліберного кулемета і стрілецької зброї
Новотошківське на Луганщині опинилося під вогнем ворожих важких мінометів: противник випустив по українських укріплення 26 мін калібру 120 міліметрів. Під час обстрілу Новозванівки бойовики витратили 10 82-мм мінометних мін.
Проти захисників Оріхового окупанти задіяли міномети, випустивши шість 120-мм і п'ять 82-мм мін, а також СПГ, витративши п'ять гранатометних пострілів.
"Діючи рішуче та професійно, військовослужбовці зі складу Об'єднаних сил припинили ворожі провокації і не допустили втрат серед особового складу... Втрати противника уточнюються", - відзначили в штабі.



26 червня 2019 року  українські підрозділи під контролем ОБСЄ були відведені від Станиці Луганської. З 29 по 31 жовтня тривало відведення ЗСУ від Золотого на Луганщині, 9-11 листопада проходило розведення в районі Богданівки і Петрівського на Донеччині.
Однак після відведення ЗСУ вогнева активність бойовиків лише зросла. За перші півтора місяці 2020 року противник майже 150 разів застосував ствольну артилерію і важкі міномети, витративши близько 1,5 тис. боєприпасів.
Уранці 18 лютого бойовики прикриттям артилерії намагалися вчинити прорив через лінію розмежування поблизу Золотого на Луганщині, а ворожі ДРГ штурмували спостережний пост "Лазня". Всього суперник випустив понад 400 артилерійських снарядів і мінометних мін.
У березні противник розстріляв з ПТРК чотири вантажівки ЗСУ, убивши чотирьох і поранивши 18 українських військовослужбовців.
Детальніше про ситуацію в зоні ООС і сценарії її розвитку читайте в матеріалах Юрія Бутусова "Війна Зеленського: чи можна зупинити Путіна розведенням?" і "Шлях війни" для "Дзеркала тижня. Україна".
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



