Всього поліція розслідує дві справи за фактом пожеж у зоні відчуження.

Поліція Київської області розслідує дві справи щодо пожеж в зоні відчуження Чорнобильської атомної електростанції, повідомили в пресслужбі поліції. Особу одного палія правоохоронцям вже вдалося встановити. Спочатку повідомлялося про одне відкрите кримінальне провадження.
"Що стосується інформації про пожежі в зоні ЧАЕС. Встановлено, що одна з пожеж перекинулася з Житомирської області вітром на територію Київської області. За даним фактом відкрито кримінальне провадження за 270 КК україни (порушення встановлених законодавством вимог пожежної безпеки)", - повідомили в поліції агентству "Інтерфакс-Україна".
Правоохоронці планують провести слідчі дії в регіоні, опитати лісників, а також тих людей, які могли бути свідками займання та гасіння пожежі. Після цього справу передадуть в поліцію Житомирської області для подальшого розслідування, адже осередок займання був там.
"Інший випадок – це займання трав'яного настилу в Іванківському районі. Потім вогонь перекинувся далі, на територію Котовського лісництва, яке знаходиться вже в зоні відчуження. Там було знищено вогнем 5 га сухої трави", - додали в поліції.
В даному випадку правоохоронці встановили чоловіка, який підпалив суху траву. Ним виявився 27-річний житель Іванківського району. Його доставили в поліцію, опитали і відпустили. Підозру йому поки не висували, у справі він проходить як свідок. За цим фактом відкрили кримінальне провадження за статтею 245 (знищення або пошкодження рослин).
Водночас в ДСНС повідомили про те, що 6 березня о 14:00 пожежу поблизу села Рагівка Котовського лісництва вдалося ліквідувати. Однак, рятувальники продовжують гасити пожежу поблизу смт Поліське, села Влодимірівка, села Жовтневе та села Рудня Осошня окремими осередками на загальній площі близько 20 га. До гасіння пожежі залучили 104 особи та 26 одиниць техніки.
За даними ДСНС, радіаційний фон у Києві та області перебуває у межах норми. У зоні відчуження та безумовного (обов'язкового) відселення рівні потужності еквівалентної дози гамма випромінювання не змінилися (м. Чорнобиль – 0,2 мР/год при контрольно допустимому рівні до 0,55 мР/год, на КДП Дитятки 0,1 мР/год при контрольно допустимому рівні до 0,2 мР/год).

 

 



4 квітня в зоні відчуження ЧАЕС загорівся ліс. Вогонь охопив 20 га в Котовському лісництві. Повідомлялося також про підвищення радіаційного фону, але на наступний день він нормалізувався.
Державна служба з надзвичайних ситуацій для гасіння пожежі залучили авіацію. В операції з ліквідації загоряння залучено два пожежних літаки Ан-32П і вертоліт Мі-8.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



