Натомість кримські провайдери розблокували сайт телеканалу "112".

Кримські інтернет-провайдери розширили кількість заблокованих сайтів українських ЗМІ. Станом на кінець березня, ці провайдери не дають доступ кримчанам мінімум до 25 сайтів, які вільно працюють на підконтрольній Україні території. Про це, за результатами моніторингу в лютому-березні 2020 року, повідомили у Кримській правозахисній групі.
"У Криму 10 провайдерів у 9 населених пунктах повністю блокують 20 українських інформаційних сайтів і 2 соціальні мережі. Ці ж провайдери блокують сайти Меджлісу кримськотатарського народу, Хізб ут-Тахрір і Свідків Єгови. Крім того, як мінімум 3 українських інформаційні сайти у цих провайдерів доступні тільки частково", - йдеться в повідомленні правозахисників.
Зокрема, в окупованому Криму заблоковані: "Цензор.нет", "QHA", "След.нет", "UAinfo", "5 канал", Радіо Хаят, "Фокус", "Главком", "Центр журналістських розслідувань", "ТонеТо", "Депо", "Українська правда", "РБК-Україна", "Укрінформ", "Лівий берег", "ZN.UA", "Стрічка", "Апостроф", "Главное", Blackseanews, а також сайти соціальних мереж LinkedIn і Телеграм, сайти Меджлісу кримськотатарського народу, Свідків Єгови і "Хізб ут-Тахрір".
У п'яти провайдерів з десяти недоступний сайт громадського об'єднання "Кримська Солідарність". Сайт "АТР" блокують три провайдери, а сайт "Інформаційного опору" блокують два провайдери з усіх перевірених.
У грудні до сайту "Апостроф" доступ блокували вісім провайдерів, а зараз він недоступний у всіх перевірених провайдерів. Повністю заблокований також сайт "Главное", перш частково доступний. До сайту "Blackseanews" ще в грудні 2019 року було вільний доступ у всіх провайдерів. Зараз всі десять провайдерів повністю блокують його.
При цьому сайт каналу "112 Україна", який був недоступний в грудні, зараз доступний у всіх перевірених провайдерів.
Перевірку доступності сайтів монітори провели за допомогою мереж десяти різних провайдерів у дев'яти кримських населених пунктах БелНет (Білогірськ), SevStar (Севастополь), Мрія (Сімферополь), Realnet (Сімферополь), Боспортелеком (Керч), ЯлтаНет (Ялта), SkyLine (Красноперекопський район ), Сиваш-ні (Красноперекопськ), Гігабайт (Бахчисарай), STTS (Джанкой).



Нагадаємо, що восени 2018 року російська влада закрила доступ до сайту ZN.UA на території РФ і окупованого Криму. Причиною блокування, очевидно, стала публікація матеріалів про незаконний призов жителів окупованого Криму у російську армію.
2 жовтня редакція видання "Дзеркало тижня. Україна" отримала чергове повідомлення від "Роскомнадзору" з вимогою видалити новинні матеріали про незаконний призов кримчан, опубліковані у 2017-2018 роках. Перед цим так звані "суди" Криму виносили рішення про обмеження доступу до окремих веб-сторінок сайту. В іншому випадку "Роскомнадзор" погрожував внести домен ZN.UA у "чорний список" і заблокувати доступ до нього. Редакція ці вимоги, звісно, проігнорувала.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



