На коронавірус захворів житель Луганщини.

Перший випадок захворювання на коронавірус Covid-19 зафіксований на окупованій території Луганщини. Підконтрольні Кремлю окупаційні адміністрації "ЛНР" стверджують: захворювання діагностоване у жителя Слов'яносербського району.
"На сьогодні на території республіки у нас зареєстровано один випадок (захворювання на Covid-19), і цей випадок ушпиталений і перебуває у боксованому відділенні", - заявив "головний санітарний лікар ЛНР" Дмитро Докашенко.
Ушпиталення пацієнта з позитивним тестом на коронавірус підтвердила й окупаційний "міністр охорони здоров'я" Наталія Пащенко.
"Зараз той пацієнт, який у нас ушпиталений, так, він є, це завізний випадок. І ми йому провели два види обстеження... по одному обстеженню ми не можемо ставити діагноз. Перше обстеження – це скринінгове. І після цього проводиться друге, і йде вже підтвердження. Або непідтвердження", - цитують Докашенка підконтрольні сепаратистам ЗМІ.
Зазначимо, окупанти тривалий час замовчували інформацію щодо ситуації з коронавірусом в ОРДЛО, списуючи смерті від пневмонії, яку може викликати Covid-19, на "свинячий грип". І визнання у понеділок, 30 березня, "першого випадку зараження коронавірусом" так само не відображає повну епідемічну картину в окремих районах Донецької і Луганської областей.


Нагадаємо, робота пунктів пропуску на лінії розмежування в Донбасі призупинена через епідемію Covid-19. На Луганщині обмежив роботу єдиний КПВВ – "Станиця Луганська". Перетнути лінію розмежування можуть лише певні категорії громадян.
25 березня прем'єр-міністр Денис Шмигаль доручив Міністерству закордонних справ та Мінінфраструктури терміново розробити рішення щодо закриття українських кордонів для будь-якого пасажирського сполучення.
16 березня України закрила кордони для іноземців. Під час дії заборони на територію країни не можуть в'їхати іноземці та громадяни без громадянства.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



