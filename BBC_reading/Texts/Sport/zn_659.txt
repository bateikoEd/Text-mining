Ще один боєць зі складу ОС отримав мінно-вибухову травму, підірвавшись на міні російського виробництва.

Бойовики в Донбасі продовжують порушувати Мінські домовленості, обстрілюючи позиції українських військових. Упродовж минулої доби, 31 березня, окупанти 14 разів обстріляли позиції Об'єднаних сил із мінометів калібру 120 мм та 82 мм, протитанкових ракетних комплексів, гранатометів різних систем, великокаліберних кулеметів та стрілецької зброї. Про це відзвітували у штабі у середу, 1 квітня. 
Під час обстрілів загинув український військовослужбовець, ще двоє зазнали поранення. Один боєць зі складу ОС отримав мінно-вибухову травму, підірвавшись на міні російського виробництва.
"Основну активність ворог зосередив у районі відповідальності оперативно-тактичного угруповання "Схід", де зафіксовано 11 обстрілів", - йдеться в повідомленні.
Зазначається, що обстрілів зазнали околиці Красногорівки, Пісків, Авдіївки, Широкіного, Гнутового, Кам'янки та Старогнатівки.
"Наявними вогневими засобами наші захисники вчасно реагували на кожен ворожий обстріл та дали окупантам гідну відсіч", - зазначили в штабі ООС.
Також у районі відповідальності оперативно-тактичного угруповання "Північ" противник обстріляв позиції українських військовослужбовців неподалік Новотошківського, поблизу Луганського та  Зайцевого.
"За даними розвідки, 31 березня завдяки рішучій відповіді Об'єднаних сил ліквідовано трьох російських окупантів, ще одного було поранено. Наші військовослужбовці також знищили ворожу бойову машину піхоти", - додали військові. 
З початком доби, 1 квітня, бойовики обстріляли зі станкових протитанкових гранатометів українські позиції поблизу Мар'їнки. 
За поточну добу втрат та випадків захворювання на коронавірус не зафіксовано.



Нагадаємо, Німеччина і Франція звинувачують проросійських бойовиків у Донбасі в перешкоджанні роботі Спеціальної моніторингової місії ОБСЄ під прикриттям боротьби з коронавірусом. Очільники МЗС обох країн Гайко Маас і Жан-Ів ле Дріан висловили стурбованість обмеженнями, які бойовики наклали на спостерігачів і представників гуманітарних місій 21 березня.
25 березня Європейський Союз виступив із заявою, в якій засудив рішення бойовиків не пускати на окуповану територію спостерігачів і представників гуманітарних організацій та місій.
Детальніше про ситуацію в зоні ООС і сценарії її розвитку читайте в матеріалах Юрія Бутусова "Війна Зеленського: чи можна зупинити Путіна розведенням?" і "Шлях війни".
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



