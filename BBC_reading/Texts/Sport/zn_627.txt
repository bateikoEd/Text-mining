Російські силовики збирають інформацію про всіх в'їжджаючих до Севастополя.

Окупаційна влада запровадила в анексовному Криму карантинний режим для боротьби з коронавірусом COVID-19. Обмеження почали діяти у четвер, 2 квітня, і застосовуються у транспортній і соціальній сферах, а також щодо правил в'їзду/виїзду на окупований український півострів.
За словами так званого "голови Криму" Сергія Аксьонова, на мосту через Керченську протоку встановлять блокпости, на яких чергуватимуть співробітники ДІБДР.
Російські силовики оглядатимуть весь в'їжджаючий на півострів автомобільний транспорт, і збиратимуть інформацію про в'їжджаючих. Які саме рішення прийматимуться після огляду та чи буде комусь відмовлено у в'їзді, Аксьонов не уточнив.
Також, за його словами, буде опрацьований "механізм контролю пасажирів, що прилітають до аеропорту Сімферополя" і в'їжджають у Крим поїздом.
На в'їзді у Севастополь, за розпорядженням так званого "в. о. голови російського уряду" міста Михайла Развожаєва, введено пропускний режим, порушників режиму самоізоляції штрафуватимуть. Розмір штрафу - від 1 до 30 тисяч російських рублів.
Як повідомляє "Настоящее время", станом на ранок 2 квітня блокпости встановлені на усіх п'яти під'їздах до Севастополя. На них чергують поліція і медики. Російські силовики оглядають навіть велосипедистів, а лікарі вимірюють температуру усім в'їжджаючим у місто.
У людей запитують, з якою метою вони їдуть у місто і чому порушують режим самоізоляції, а також запитують, чи були вони за кордоном протягом останніх 20 днів.
"У всіх людей, які не мають севастопольську реєстрацію, збирають особисті дані, переписують автомобільні номери, збирається контактна інформація, все це потім відправляється до оперативного штабу в "уряді Криму", - розповів журналістам один з чергових.
Із 31 березня жителям міста заборонено виходити з дому, крім екстрених випадків, під забороною також морські прогулянки на яхтах і катерах, пишуть "Крим.Реалії".
Не виключено, що карантинні заходи в анексованому Криму будуть посилені. Так, із 3 по 6 квітня кримчани зобов'язані залишатися за місцем проживання (перебування), за винятком:
- випадків звернення за екстреною медичною допомогою;
- походу до найближчого магазину;
- вигулу собак на відстань понад 100 метрів від дому;
- виносу сміття.
За рішенням окупаційного уряду Криму, винятком також вважаються походи на роботу, якщо діяльність організації не зупинена місцевою "владою".


Нагадаємо, офіційно в анексованому Криму та Севастополі підтверджено 21 випадок захворювання на коронавірус, із них п'ять – у Севастополі. Із 17 березня на всій території окупованого півострова діє режим "підвищеної готовності".
На підконтрольній уряду території України офіційно підтверджено 804 випадки захворювання на Covid-19, із них 20 летальних, 13 людей одужали. 24 березня по всій країні запровадили режим надзвичайної ситуації , який діятиме до 24 квітня, - і продовжили карантин, введений 12 березня.
Про те, чи достатні для боротьби з поширенням коронавірусу нинішні заходи, прийняті урядом України, і що може бути зроблено, читайте в статті експерта Віктора Рибчука "Щоб не впасти на коліна" для ZN.UA.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



