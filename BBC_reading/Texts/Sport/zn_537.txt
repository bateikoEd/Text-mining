За три місяці держзамовники придбали майже 2,5 млн засобів захисту.

За три місяці українські державні замовники закупили майже 2,5 млн медичних масок на 25 мільйонів гривень. Пік закупівель припав на минулий місяць – коли в Україні запровадили карантин для боротьби з поширенням коронавірусу COVID-19.
"З 1 січня по 28 березня 2020 року державні замовники купили майже 2,5 млн медичних масок на 25 млн грн. Найбільше придбали в березні – 1,8 млн масок. У лютому купили 547 тисяч масок, а в січні – 108 тисяч", - йдеться у матеріалі Ярослава Пилипенка для одного з проєктів Transparency International Ukraine.
Попит на медичні маски почав зростати у середині лютого. Перший закупівельний максимум у системі держзакупівель Prozorro зафіксовано 14 лютого (8 закупівель на придбання 228 тисяч масок), другий – 26 березня (понад 1,1 млн масок).
У січні та лютому медичні маски замовники купували здебільшого за конкурентними процедурами (допорогові закупівлі, відкриті торги). Більшість з них була успішною – завершилася підписанням договору. Однак у березні ситуація змінилась – 55% конкурентних процедур були неуспішними, тобто в тендері не брав участі жоден учасник.
"Це свідчить про дефіцит товару на ринку та/або про підвищення ціни постачальниками. Ще на початку березня постачальники відмовлялися поставляти медичні маски за ціною 2-3 грн за маску, а в середині березня — навіть за ціною 7-12 грн", - йдеться у матеріалі.
Якщо у січні держзамовники могли придбати маски в середньому за 0,68-1,5 грн за штуку, у березні ціна цього медичного виробу зросла до 10-25 грн за одиницю. На думку експертів, різке зростання цін на медичні маски і значний розрив між середньою та максимальними цінами можуть свідчити про необґрунтоване підняття цін.
30 березня територіальне відділення Антимонопольного комітету відкрило справу проти виробників, постачальників та аптечних мереж Києва та області через значне здорожчання медичних масок. 
Лідерами поставок є п'ять підприємств, які поставили майже 48% від загальної кількості придбаних масок, отримавши майже 67% від загальної суми замовлень. Це: ТОВ "СОФІ-МЕД",  "ТРАНСПОРТНА КОМПАНІЯ "АВТОЛАЙН" і "ДІМАКС ВБК", КП "ОДЕСФАРМ", ФОП Положій Євген Олександрович.
Водночас  один з постачальників – товариство "Фірма Технокомплекс", навіть після березневого здорожчання продовжувало продавати маски за цінами січня-лютого – за 2,9-3 гривні за штуку. Серед її замовників – київський "Охматдит", Національна поліція Черкащини та Київська міська дитяча клінічна інфекційна лікарня.
На першому місці – підприємство "СОФІ-МЕД", що продало масок на 14 млн гривень. Серед його замовників: Міська клінічна лікарня №1 у Харкові, Національний інститут терапії імені Л.Т. Малої, Центральна районна лікарня у Балаклії. Вартість маски станом на грудень - 0,45-0,48 грн за штуку, станом на березень – 14 грн.
Відповідно до інформації аналітичної системи YouControl, основний вид діяльності "СОФІ-МЕД" - оптова торгівля фармацевтичними товарами. Попри те, що фірма існує трохи більше року (зареєстрована 22 грудня 2018), вона є активним учасником публічних закупівель.
На другому місці з сумою понад 1 млн грн та кількістю 60 тисяч масок розташувалося "ТРАНСПОРТНА КОМПАНІЯ "АВТОЛАЙН". Головним замовником компанії є КП "Одесміськелектротранс". Вартість маски станом на березень – 17-18 гривень за штуку.
Основний вид діяльності фірми — технічне обслуговування та ремонт автотранспортних засобів, продаж запчастин; постачанням медичних масок, рукавичок та дезінфектантів займається з 20 березня 2020 року.
Із січня 2018 по березень 2020 фірма брала участь у 55 закупівлях, лише 9 з яких були конкурентними. Інші 46 – це прямі договори із замовниками. 
Трійку лідерів замикає КП "ОДЕСФАРМ", що продало замовникам 53 тисячі масок на суму 785 тисячі гривень. Це комунальне підприємство Одеської міської ради, яке займається роздрібною торгівлею фармацевтичними товарами. Воно – активний гравець на ринку публічних закупівель.
Вартість маски станом на березень – від 17 до 24,50 грн за штуку – дорожче, ніж у приватних підприємств.
Четверте місце посідає ФОП Положій Євген Олександрович, який продав КП "Харківські теплові мережі" 40 тисяч масок на загальну суму 600 тисяч гривень, тобто по 15 грн за 1 маску.
Основний видом діяльності – оптова торгівля одягом і взуттям, виробництво одягу зі шкіри, робочого одягу тощо. До лютого 2017 року - оптова торгівля м'ясом та м'ясопродуктами, проте в публічних закупівлях в той період не брав участі.
Останнє місце в п'ятірці лідерів займає "ДІМАКС ВБК". Товариство продало державним замовникам 21,5 тисяч масок на суму в 366 тисяч гривень.
Фірма є достатньо молодою – за півтора роки свого існування встигла взяти участь лише у чотирьох тендерах. Спеціалізація — будівництво житлових і нежитлових будівель, електромонтажні та інші будівельно-монтажні роботи. Вартість маски – 17 грн за штуку.


Нагадаємо, 30 березня Верховна Рада ухвалила закон про кримінальну відповідальність за вивезення з України протиепідемічних засобів, зокрема захисних масок.
Зволікання із забороною експорту та реекспорту захисних медичних засобів в Україні стало предметом розслідування Спеціалізованої антикорупційної прокуратури. Експрем'єр-міністр Олексій Гончарук, чий уряд звинувачують у "службовій недбалості", називає справу політично вмотивованою.
Докладніше про імітацію боротьби з коронавірусом в Україні читайте в матеріалах Олександра Лємєнова "Як коронавірус поставив на коліна ЗеКоманду" і Сергія Следзя "Ефектно, але малоефективно" для ZN.UA.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



