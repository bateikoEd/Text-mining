Один український військовослужбовець підірвався на протипіхотної міни.

Бойовики російсько-окупаційних формувань посилили мінометні обстріли позицій Об'єднаних сил у Донецькій і Луганській областях. У вівторок, 31 березня, противник сім разів порушив режим припинення вогню, задіявши міномети і протитанковий ракетний комплекс (ПТРК). Внаслідок ворожих обстрілів двоє українських військовослужбовців отримали поранення. Ще один боєць підірвався на протипіхотної міни. На провокації противника Збройні сил України відповідали вогнем зі штатного озброєння й успішно придушували ворожі вогневі точки, повідомляє пресцентр штабу ООС.
Околиці населених пунктів Піски і Красногорівка на Донеччині окупанти накрили мінометним вогнем, витративши три десятки мін калібру 120 міліметрів.
Проти захисників Опитного окупанти задіяли крупнокаліберний кулемет, у районі Старогнатівки були зафіксовані провокації із застосуванням стрілецької зброї.
Околиці Авдіївки бойовики обстрілювали з автоматичного станкового гранатомета (АГС) і стрілецької зброї.
По Кам'янці противник також бив з АГС.
Новотошківське на Луганщині зазнало обстрілу зі 120-мм мінометів і ПТРК.
"На ворожі збройні провокації наші захисники відреагували прицільним вогнем. Завдяки вжитим заходам вдалося оперативно придушити вогневу активність збройних формувань Російської Федерації", - зазначили в штабі.

Саме під час обстрілу Новотошківського було поранено українських військовослужбовців. Обох бійців доставили до госпіталю, де їм надали необхідну медичну допомогу.

Боєць, який підірвався на протипіхотній міни, виконував бойове завдання в районі Катеринівки на Луганщині. Він отримав мінно-вибухову травму. Медики оцінюють стан військовослужбовця як важкий.
За попередньою інформацією, міна, на якій він підірвався, російського виробництва. Такі боєприпаси заборонені Оттавською конвенцією, яку ратифікували 156 держав, включаючи Україну. Росія до їх числа не входить.
"Застосування таких боєприпасів вкотре підтверджує, що російські окупанти відверто нехтують вимогами Міжнародного гуманітарного права при веденні бойових дій", - констатували в штабі.



26 червня 2019 року  українські підрозділи під контролем ОБСЄ були відведені від Станиці Луганської. З 29 по 31 жовтня тривало відведення ЗСУ від Золотого на Луганщині, 9-11 листопада проходило розведення в районі Богданівки і Петрівського на Донеччині.
Однак після відведення ЗСУ вогнева активність бойовиків лише зросла. За перші півтора місяці 2020 року противник майже 150 разів застосував ствольну артилерію і важкі міномети, витративши близько 1,5 тис. боєприпасів.
Уранці 18 лютого бойовики прикриттям артилерії намагалися вчинити прорив через лінію розмежування поблизу Золотого на Луганщині, а ворожі ДРГ штурмували спостережний пост "Лазня". Всього суперник випустив понад 400 артилерійських снарядів і мінометних мін.
У березні противник розстріляв з ПТРК чотири вантажівки ЗСУ, убивши чотирьох і поранивши 18 українських військовослужбовців.
Детальніше про ситуацію в зоні ООС і сценарії її розвитку читайте в матеріалах Юрія Бутусова "Війна Зеленського: чи можна зупинити Путіна розведенням?" і "Шлях війни" для "Дзеркала тижня. Україна".
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



