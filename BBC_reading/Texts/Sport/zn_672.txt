Двоє інших незаконно засуджених у цій "справі" повернулися до анексованого Криму.

Кримський політв'язень Ферат Сайфуллаєв вийшов на волю після п'яти років незаконного ув'язнення в російській колонії. Сайфуллаєва судили у так званій севастопольській "справі Хізб ут-Тахрір", сфабрикованій окупаційною владою Криму проти незгодних з політикою анексію українського півострова Росією.
"Чудова новина – Ферат Сайфуллаєв на свободі! Кримський татарин незаконно утримувався у російській виправній колонії протягом 5 років", – повідомила у Facebook уповноважена Верховної Ради з прав людини Людмила Денісова.
Однак навіть після звільнення кримський татарин залишатиметься незаконно обмеженим у своїх правах упродовж восьми років: через встановлений за рішенням "суду" адміністративний нагляд Сайфуллаєв буде обмежений у пересуванні та вільному виборі місця проживання.
У нього також можуть виникнути проблеми з виїздом за межі анексованого Криму – на це може знадобитись дозвіл так званих органів внутрішніх справ РФ.
"В умовах поширення гострої респіраторної хвороби COVID-19, спричиненої коронавірусом SARS-CoV-2З закликаю міжнародну спільноту посилити тиск на РФ щодо якнайшвидшого звільнення громадян України, які незаконно утримуються на території Росії та тимчасово окупованого Криму", - додала омбудсвуман.



Раніше з російських колоній звільнились двоє інших незаконно засуджених у севастопольській "справі Хізб ут-Тахрір" - Нурі Прімов та Рустем Ваїтов. Вони також залишатимуться обмеженими у власних правах упродовж наступних восьми років. Обидва повернулися до анексованого Криму.
У грудні 2015 року в окупованому Криму затримали чотирьох кримських мусульман за обвинуваченням в участі у севастопольському осередку "Хізб ут-Тахрір". Руслана Зейтуллаєва, названого організатором осередку, засудили до 15 років колонії. Ферат Сайфуллаєв, Рустем Ваїтов і Нурі Прімов отримали по п'ять років виправної колонії загального режиму.
Захисники заарештованих і засуджених у "справах Хізб ут-Тахрір" вважають переслідування вмотивованим за релігійною ознакою. Правоохоронні органи РФ переслідують переважно кримських татар, українців, росіян, таджиків, азербайджанців і кримчан іншого етнічного походження, які сповідують іслам. Однак міжнародним правом забороняється запроваджувати на окупованій території законодавство держави-окупанта.
Заступниця постпреда президента України в Автономній Республіці Крим Таміла Ташева повідомляла про те, що всі матеріали щодо кримчан у рамках "справ Хізб ут-Тахрір" передають в міжнародні суди, зокрема в суд ООН, як переслідування з боку РФ за етнічною та релігійною ознаками.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



