Результати тестів на коронавірус видавали їм в обмін на виселення.

Українці, які 30 березня прилетіли з Катару, після чого були вимушено відправлені на обсервацію в столичний готель "Козацький", виселилися з нього цієї ночі після того, як отримали результати тестів на коронавірус. Про це повідомляє "Громадське" з посиланням на одного з ізольованих.
"Десь о 5 вечора ми почали збирати речі. Далі інформація, що тести ось-ось приїдуть. Потім 7-8 вечора ми вже бачили сюжети на телеканалах, що всі тести у всіх негативні, ми ще їх на руки не отримали, але знали. Ми чекали інформації і вирішили залишитися в готелі до ранку, адже у багатьох людей важка логістика (з добиранням додому — ред.)", — розповів Андрій Кулижко.
Відомо, що перед цим з українцями контактували представники Мінінфраструктури, але про результати тестів вони не говорили.  Та о 01:30 їм повідомили, що потрібно терміново виїхати.
"Я спустився до стійки адміністратора, взяв довідки з тестування на коронавірус. Їх видавали в обмін на виселення", — зазначив чоловік.
За його словами, їм сказали підписати документи про самоізоляцію в одному екземплярі, а о 5 ранку він був вже вдома, у Чернігові.


Раніше українські туристи, які прилетіли з Балі чартерним рейсом PQ398, заявляють, що їх не попереджали про обов'язкову двотижневу обсервацію в Україні. Тепер їм пропонують платну обсервацію у двох готелях "за 380 євро".  
Один з пасажирів заявив, що чартер вони оплатили самостійно. При покупці квитків ніхто не розповів про те, що вони будуть на обсервації. 
Український уряд ввів карантинний режим, закрив усі аеропорти, окрім "Борисполя" та припинив випускати з країни громадян, які їдуть за кордон як туристи на позачерговому засіданні у понеділок, 23 березня. Заборона набрала чинності у вівторок, 24 березня, і поширювалась лише на пасажирські перевезення.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



