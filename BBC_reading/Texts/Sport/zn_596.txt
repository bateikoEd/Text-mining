Рішення про гнучкий режим прийому документів на час карантину прийматиме  засновник закладу загальної середньої освіти.

У зв'язку з введеним в Україні карантином школи прийматимуть документи для зарахування у перший клас в онлайн-форматі або переноситимуть термін їхнього прийому залежно від карантину. Про це повідомили в Міністерстві освіти й науки.
"Закон, прийнятий заради запобігання епідемії COVID-19, дозволяє змінювати режим роботи установ на період карантину – це стосується і закладів освіти. Тобто прийом документів для зарахування може бути організований гнучко, у тому числі – онлайн. Зокрема, це стосується і зарахування до перших класів", – зазначила т.в.о. міністра освіти і науки Любомира Мандзій. 
Зазначається, що рішення про гнучкий режим прийому документів на час карантину прийматиме  засновник закладу загальної середньої освіти. Він також може дозволити подавати документи в сканованій формі електронною поштою без електронного цифрового підпису.
"Вхідні документи, отримані у такий спосіб, реєструються окремо від інших документів із зазначенням електронної адреси відправника і адресата", - йдеться на сайті МОН.
Згідно з Порядком зарахування, відрахування та переведення учнів до державних та комунальних закладів освіти для здобуття повної загальної середньої освіти, терміни прийому документів для зарахування до закладу визначають органи місцевого самоврядування та місцеві органи виконавчої влади. При цьому термін прийому заяв не може бути меншим за один місяць. 
"Терміни прийому документів для зарахування визначають на місцях. Однак через епідеміологічну ситуацію ми рекомендуємо організувати цей процес після карантину. Також нагадуємо, що під час зарахування до першого класу заборонено проводити конкурси та заходи для перевірки знань і компетентностей дитини", –сказала Мандзій, зазначивши, що конкурсний прийом можливий лише для приватних закладів освіти та спеціалізованих закладів системи культури та спорту.


Нагадаємо, у понеділок, 6 квітня, стартує "Всеукраїнська школа онлайн" для учнів 5-11 класів, в рамках якої  українські телеканали та YouTube-канал Міністерства освіти і науки за чітко визначеним розкладом  транслюватимуть уроки школярів. Навчання проходитиме щодня, з понеділка по п'ятницю, до кінця карантину. 
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



