Визначено 240 опорних лікарень, які першими прийматимуть хворих на COVID-19.

В Україні визначили 240 медзакладів для госпіталізації пацієнтів з підозрою на коронавірус. Про це повідомляє пресслужба Міністерства охорони здоров'я.
У МОЗ наголошують, що це лікарні першої хвилі, які першими прийматимуть хворих на COVID-19. Проте у разі потреби цей список можуть збільшувати.
Відібрані лікарні були схвалені очільниками областей, регіональними департаментами охорони здоров'я, рекомендовані НСЗУ спільно з МОЗ.
"Пріоритетним критерієм вибору визначено безпеку пацієнтів. Щоб госпіталізовані з COVID-19 пацієнти отримували всі необхідні медичні послуги без необхідності переведення до іншої лікарні при погіршенні стану. А ті пацієнти, які потрапили до лікарні з приводу інших захворювань, не перетинались з інфікованими коронавірусом пацієнтами та безпечно проходили лікування", – йдеться у повідомленні.
НСЗУ отримала підтвердження від медзакладів, що вони мають необхідне обладнання для надання допомоги хворим на коронавірус. Загалом у цих лікарнях 4,1 тисяча місць для ізоляції хворих, 67 тис. ліжок-місць. Також вони оснащені понад 1800 апаратами ШВЛ, і в них працює 5855 лікарів – інфекціоністів, анестезіологів, терапевтів і педіатрів.
У Міністерстві охорони здоров'я нагадали, що госпіталізації підлягатимуть пацієнти, стан яких погіршується.
"Пацієнти, які відчувають симптоми COVID-19, не можуть звертатися самостійно до цих закладів охорони здоров'я. Це може загрожувати їхньому здоров'ю. При виявленні симптомів COVID-19 пацієнтам потрібно зателефонувати своєму сімейному лікарю. А при наявності важких симптомів – температура вище 38, яка не збивається, та утруднене дихання – дзвонити до 103", – зазначили у відомстві.


Як повідомлялося, станом на 30 березня кількість підтверджених випадків коронавірусної інфекції в Україні зросла на 68 - до 548, при цьому 13 осіб померли від ускладнень, спричинених COVID-19. Також ZN.UA повідомляло про те, як відбувається поховання померлих від коронавірусу.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



