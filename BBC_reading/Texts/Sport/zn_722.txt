Бойових втрат серед українських військовослужбовців немає.

Бойовики російсько-окупаційних формувань продовжують обстрілювати позиції Об'єднаних сил у Луганській і Донецькій областях, ігноруючи режим припинення вогню. У неділю, 29 березня, ворог вісім разів порушив перемир'я, задіявши міномети і піхотну зброю. Бійці ЗСУ відповідали на ворожі ровокації вогнем зі штатного озброєння. Бойових втрат серед українських військовослужбовців немає, повідомляє пресцентр штабу ООС.
Українські опорні пункти поблизу Луганського в зоні відповідальності оперативно-тактичного угруповання "Схід" окупанти накрили мінометним вогнем, випустивши сім мін калібру 82 міліметри. По захисниках Главодосового противник вів вогонь зі станкового протитанкового гранатомета (СПГ), великокаліберних кулеметів і стрілецької зброї.
Позиції Збройних сил України на підступах до Березового у зоні відповідальності оперативно-тактичного угруповання "Північ" бойовики двічі обстріляли з гранатометів і великокаліберних кулеметів.
По Старогнатівці окупанти двічі відкривали вогонь зі стрілецької зброї. Проти захисників Авдіївки і Тарамчука противник задіяв автоматичні станкові гранатомети (АГС) і великокаліберні кулемети.
"Підрозділи Об'єднаних сил, застосовуючи штатне озброєння, вжили дієвих заходів щодо збереження життів та здоров'я військовослужбовців і цивільного населення... Українські військовослужбовці відкривали прицільний вогонь по позиціях противника... У результаті ворожих обстрілів втрат серед військовослужбовців Об'єднаних сил немає", - відзначили в штабі.



26 червня 2019 року  українські підрозділи під контролем ОБСЄ були відведені від Станиці Луганської. З 29 по 31 жовтня тривало відведення ЗСУ від Золотого на Луганщині, 9-11 листопада проходило розведення в районі Богданівки і Петрівського на Донеччині.
Однак після відведення ЗСУ вогнева активність бойовиків лише зросла. За перші півтора місяці 2020 року противник майже 150 разів застосував ствольну артилерію і важкі міномети, витративши близько 1,5 тис. боєприпасів.
Уранці 18 лютого бойовики прикриттям артилерії намагалися вчинити прорив через лінію розмежування поблизу Золотого на Луганщині, а ворожі ДРГ штурмували спостережний пост "Лазня". Всього суперник випустив понад 400 артилерійських снарядів і мінометних мін.
У березні противник розстріляв з ПТРК чотири вантажівки ЗСУ, убивши чотирьох і поранивши 18 українських військовослужбовців.
Детальніше про ситуацію в зоні ООС і сценарії її розвитку читайте в матеріалах Юрія Бутусова "Війна Зеленського: чи можна зупинити Путіна розведенням?" і "Шлях війни" для "Дзеркала тижня. Україна".
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



