"Подивіться на дії центральних урядів інших країн - вони прямими фінансовими вливаннями рятують уражені регіони і людей".

Мери великих міст виявилися лідерами в боротьбі з пандемією, яка розгортається, і кризою. У той час як центральна влада, на ходу змінюючи уряд і міністрів, критично спізнювалася з реакціями, місцева — оббивала пороги губернаторів, різала бюджет і перекидала гроші на медичні програми. Мер Львова Андрій Садовий прокоментував ZN.UA. ситуацію.
"Ризики дуже великі. В проблемних регіонах цілком можуть бути використані якісь непорозуміння з центральною владою для провокацій і дестабілізації, — заявив Андрій Садовий. —  Я дуже хочу, щоб в Києві вгамувались всі пристрасті, боротьба за владу, за портфелі і всі нарешті зрозуміли — ми або пройдемо ці випробування гідно і  разом, або разом будемо розгрібати наслідки. Зараз ми всі в одному човні".
На думку Садового, є об'єктивна причина того, що відбувається — центральна влада зараз в процесі сильних перетрубацій.
"Важко налагоджувати комунікацію з тим чи іншим міністром, якщо його через тижден-два міняють. Місцеве самоврядування - це щось дуже близьке до людей і тут ти розумієш ціну невчасного або неправильного рішення буквально. Щось не так - і до тебе приходять люди в приймальню і заявляють про свої права, - пояснив чиновник. - Міністри ж думають інколи дуже глобальними категоріями. Я зараз не даю поганих чи добрих персональних характеристик. Я говорю про об'єктивну річ — коли людина лише вивчає свої повноваження, розбирається за яким телефоном куди дзвонити, губиться ще в міністерських коридорах, дуже важко від неї очікувати рішучих і адекватних рішень".
Садовий розповідає про ще одну типову реакцію - якщо нема грошей, то їх намагаються забрати в міст.
"Бо в них, буцімто, дуже багато грошей через децентралізацію, то давайте перекинемо якісь зобов'язання на міста.  От подивіться на ситуацію з пільгами для бізнесу. Зрозуміло, що зараз потрібно полегшити життя підприємцям, по яких б'є не лише карантин, але й економічна криза. Ми на місці одразу прийняли рішення — знімаємо орендну плату в комунальних приміщеннях для всіх тих, хто змушений закритись через карантин. Це мінус в міський бюджет, але це адекватне рішення", - пояснив мер Львова.
Садовий стверджує, що паралельно центральна влада скасовує на час карантину земельний податок і податок на нерухомість для всіх. На думку мера, це несправедливо, адже це однакова пільга як для маленького кафе, яке змушене припинити роботу, так і для крупного будівельного супермаркету, який працює і має багато клієнтів.
"І ці всі пільги за рахунок місцевого бюджету. Легко бути щедрим чужим рахунком. Ми на сьогодні  і так втрачаємо десятки мільйонів гривень через карантин. А нам ще фінансувати лікарні за ці гроші, прибирання міста, соціальні служби, які сьогодні годують старших, одиноких людей, які закриті в квартирах і так далі", - зауважив чиновник.
Позитивним моментом в цьому, на думку Садового, є те, що уряд зрозумів поспішність деяких рішень і готує зміни. Принаймні про це вчора на нараді з президентом заявив прем'єр-міністр Денис Шмигаль.
"Це надзвичайна ситуація, яка потребує державної підтримки! Подивіться на дії центральних урядів інших країн - вони прямими фінансовими вливаннями рятують уражені регіони і людей. В першу чергу потрібно радитись і вивчати реальну ситуацію на місцях. У нас з новим головою Львівської адміністрації добрі робочі і людські стосунки. Ми координуємо всі наші дії. Весь місцевий бізнес долучився до справи", — підсумував Андрій Садовий.  


Чому мери великих міст виявилися лідерами в боротьбі з пандемією, яка розгортається, і кризою? У той час як центральна влада, на ходу змінюючи уряд і міністрів, критично спізнювалася з реакціями. 
Чому президент зруйнував губернаторську вертикаль, не поставивши главам держадміністрацій своєчасні завдання щодо взаємодії з місцевими органами влади на самому старті їх призначення?
Чому повальна некомпетентність стала тригером влади Володимира Зеленського?
Якими ми вийдемо з цього шторму? Рятуються? Або все-таки рятують? Наш загальний човен.
Відповіді на ці та інші питання читайте на сайті ZN.ua в матеріалі Інни Ведернікової "Без точки опори. Але в одному човні".
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



