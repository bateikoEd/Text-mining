Українські військовослужбовці дали відсіч окупантам на Донеччині та Луганщині.

У ході бойових дій у зоні проведення операції Об'єднаних сил у п'ятницю, 8 травня, поранення отримали троє українських військовослужбовців. Усіх їх було поранено під час ворожого обстрілу Широкиного Донецької області. Усього з початку доби бойовики російсько-окупаційних формувань п'ять разів порушили режим припинення вогню. Противник задіяв міномети, БПЛА і піхотну зброю. Збройні сил України відповідали на ворожі обстріли вогнем зі штатного озброєння. Втрати противника уточнюються, повідомляє пресцентр штабу ООС.
По Широкиному на Донеччині (зона відповідальності оперативно-тактичного угруповання "Схід") окупанти били з мінометів калібру 82 міліметри, автоматичних станкових гранатометів (АГС), а також задіяли безпілотний літальний апарат. Ворожий безпілотник скинув на українські позиції гранатометний постріл ВОГ-17.
Захисників Мар'їнки бойовики обстрілювали з ручних протитанкових гранатометів (РПГ) і стрілецької зброї, а по окраїнах Авдіївки вели вогонь з великокаліберних кулеметів.
Оріхове і Кримське на Луганщині (зона відповідальності оперативно-тактичного угруповання "Північ") також опинилися під вогнем ворожих мінометів і станкових протитанкових гранатометів (СПГ): противник витратив 27 мінометних мін калібру 120 міліметрів.
"Українські захисники для припинення ворожих обстрілів активно використовували чергові вогневі засоби. Окупаційні війська, відчувши на собі рішучість дій наших воїнів, відмовилися від подальшої активності", - запевнили в штабі.




26 червня 2019 року  українські підрозділи під контролем ОБСЄ були відведені від Станиці Луганської. З 29 по 31 жовтня тривало відведення ЗСУ від Золотого на Луганщині, 9-11 листопада проходило розведення в районі Богданівки і Петрівського на Донеччині.
Однак після відведення ЗСУ вогнева активність бойовиків лише зросла. За перші півтора місяці 2020 року противник майже 150 разів застосував ствольну артилерію і важкі міномети, витративши близько 1,5 тис. боєприпасів.
Уранці 18 лютого бойовики прикриттям артилерії намагалися вчинити прорив через лінію розмежування поблизу Золотого на Луганщині, а ворожі ДРГ штурмували спостережний пост "Лазня". Всього ворог випустив понад 400 артилерійських снарядів і мінометних мін.
У березні противник розстріляв з ПТРК чотири вантажівки ЗСУ, убивши чотирьох і поранивши 18 українських військовослужбовців. З початку року зоні ООС загинули 33 українських бійці.
Детальніше про ситуацію в зоні ООС і сценарії її розвитку читайте в матеріалах Юрія Бутусова "Війна Зеленського: чи можна зупинити Путіна розведенням?" і "Шлях війни" для "Дзеркала тижня. Україна".
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



