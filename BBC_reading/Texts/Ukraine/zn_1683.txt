Частина обмежень діятиме й після пом'якшення карантину.

Кабінет міністрів продовжить карантин в Україні до 11 травня, повідомив прем'єр-міністр Денис Шмигаль в інтерв'ю "РБК-Україна". Але і після пом'якшення обмежень, запроваджених через епідемію коронавірусу, українцям доведеться звикати "жити в нових умовах", додав він.
"За розрахунками Національної академії наук України, які були отримані нещодавно, очікуються ще два піки захворюваності. Один, орієнтовно, це кінець квітня і, орієнтовно, між 3 і 8 травня... Тому на засіданні Кабміну, ґрунтуючись на цих розрахунках, ми продовжимо карантин, щонайменше до 11 травня", - пояснив прем'єр.
За словами Шмигаля, спрогнозувати, наскільки потужними будуть ці спалахи, поки що складно. Зараз, за офіційними даними, національна система охорони здоров'я завантажена хворими на коронавірусну інфекцією менш ніж на 10%.
"Це ми йдемо за так званим позитивним сценарієм. Але це не означає, що у нас цьогоріч не буде піків і сплесків", - похвалився прем'єр.
Втім, із офіційною статистикою в Україні й інших країнах світу є проблеми: вона не охоплює реальну кількість інфікованих COVID-19, а деякі країни, як-от Китай, навмисне занижують кількість смертей.
Прем'єр-міністр вважає, що цьогоріч "світ коронавірус не здолає". Отже, попри те, що уряд вже готує послаблення карантинних обмежень з 12 травня, українцям треба навчитися жити "в умовах вже нового світу та нових соціальних обмежень".
"Ми хочемо, щоб з 12 травня у нас відбулося певне пом'якшення, і ми вже почали думати про розвиток економіки... Наприклад, плануємо пом'якшити умови обов'язкової обсервації. Можливо, будуть ще дві-три сфери, щодо яких ми розглянемо пом'якшення карантинних заходів", - пояснив він.
Остаточне рішення залежатиме від того, як Україна пройде два прогнозовані піки захворюваності на коронавірус. Поки що в уряді 11 травня розглядають як "бажаний рубіж, після якого очікуємо отримати позитивні дані, і жити в більш м'якому режимі".
Зазначимо, після порушень карантину на Великдень в Україні зросла кількість хворих. Близько 130 тисяч вірян знехтували рекомендаціями залишатися вдома та вирушили на богослужіння до церков і храмів, найбільше людей зібралося в Почаївській і Святогірській лаврах.
У поліції відкрили кілька справ за статтею 325 КК України (порушення санітарних правил і норм щодо запобігання інфекційним захворюванням та масовим отруєнням). Залежно від тяжкості наслідків, покарання може передбачати як штраф, так і позбавлення волі на строк від п'яти до восьми років.
"Сьогодні ми вводимо певні визначення карантинних заходів і необхідності їх впровадження в рівнях – жовтий, помаранчевий, червоний", - додав прем'єр-міністр.
Жовтий – коли ситуація помірна, можна відпускати основні галузі та працювати в дуже м'яких умовах карантину. Помаранчевий – якщо кількість хворих починає зростати, і в окремому регіоні вже є 1-2 летальні випадки. Цей регіон локалізується і закривається. Червоний – це lockdown, коли регіон або країна фактично закриваються повністю, як зараз.
"Нам у будь-якому випадку доведеться жити в умовах вже нового світу та нових соціальних обмежень. Наприклад, ризик-орієнтованих умов, коли будемо вводити карантинні обмеження в окремих містах, селах або областях. Ми всі повинні дотримуватися маскового режиму, дотримуватися певних правил дезінфекції, ми всі повинні дотримуватися соціальної дистанції, визначених правил поведінки в транспорті, в громадських місцях, в магазинах тощо. Тобто, це ціла низка речей, з якими ми повинні навчитися жити щодня... За розрахунками ВООЗ, щонайменше наступних два роки", - резюмував він.


Карантин в Україні діє з 12 березня, 6 квітня карантинні обмеження посилили. Відтепер українці не можуть виходити з дому без документів і маски, відвідувати парки та пересуватися великими групами. Штраф за порушення карантину – від 17 до 34 тисяч гривень.
У президента Володимира Зеленського та в уряді вважають, що карантин варто продовжити до травня. А послабити карантинні заходи можна буде не раніше, ніж на початку наступного місяця.
Зараз в країні заборонені регулярні та нерегулярні перевезення пасажирів автомобільним транспортом у приміському, міжміському внутрішньообласному і міжобласному сполученні. Також заборонені залізничні перевезення, припинено авіасполучення як внутрішнє, так і міжнародне. Наприкінці березня Україна повністю закрила свої кордони.
Карантин завдає нищівного удару по українській економіці, в результаті країна може постраждати не так від коронавірусу, як від боротьби з ним. Як опиратися вірусу без відриву від виробництва,  читайте у статті Юлії Самаєвої "Розумний карантин" для ZN.UA.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



