Україна віддала бойовикам 14 осіб і витягла з полону 20 українських громадян.

У четвер, 16 квітня, напередодні Великодня відбувся обмін утримуваними особами між Україною та угрупованнями "ДНР" і "ЛНР". З полону бойовиків було звільнено 20 українських громадян. На вимогу угруповань ОРДЛО з українських колоній і СІЗО звільнили 20 осіб, але шестеро з них відмовилися переїжджати на окуповану територію.
Серед звільнених з полону – двоє військовослужбовців і двоє колишніх працівників МВС. Інші звільнені заручники – це цивільні особи. У свою чергу, Україна видала дев'ятьох бойовиків російсько-окупаційних формувань, які брали участь у бойових діях проти української армії, двох громадян Росії, агентів російських спецслужб.
Видання Liga.net оприлюднило списки звільнених осіб.
Бойовики "ДНР" видали Україні дев'ять осіб:
1. Алакоз Олександр – цивільна особа, інформації немає;
2. Гриненко Микола – військовослужбовець 79-ї десантно-штурмової бригади ЗСУ. Потрапив у полон у січні 2019 року;
3. Ілюхін Микола – цивільна особа, інформації немає;
4. Карась Володимир – співробітник МВС, якого бойовики звинуватили в "тортурпх учасників "ополчення". У листопаді 2017 року так званий "верховний суд" "ДНР" засудив його до 10 років в'язниці;
5. Костєв Євген - цивільна особа, інформації немає;
6. Помеляйко Олександр  - цивільна особа, інформації немає;
7. Садовський Олександр - цивільна особа, інформації немає;
8. Сірик Вадим - цивільна особа, інформації немає;
9. Шайдов Віктор – військовослужбовець, потрапив у полон у 2019 році.
Бойовики "ЛНР" видали Україні 11 осіб. Військовослужбовців серед них немає:
1. Желдак Віталій – був звинувачений бойовиками в зборі розвідувальної інформації та незаконно позбавлений волі. Його утримували в Слов'яносербській колонії;
2. Можаєв Валентин – був узятий у заручники в листопаді 2016 року. Бойовики оголосили його агентом СБУ з позивним "Архип";
3. Миронич Сергій – у 2017 році так званий "військовий суд "ЛНР" засудив його до 20 років позбавлення волі за нібито планування підриву нафтобази в окупованому Луганську. Бойовики стверджували, що українські спецслужби завербували його в травні 2016 року;
4. Полозов Микола – у липні 2019 року так званий "верховний суд" "ЛНР" засудив його до 12 років в'язниці за те, що він нібито видав бойовика співробітникам СБУ;
5. Попова Алевтина – в 2018 році її "засудили" за "держзраду";
6. Русинів Сергій - бойовики кинули за грати за заклики до єдності України і критику окупаційної адміністрації в соціальних мережах. Родичі залишилися на окупованій території;
7-8. Сливка Іван і Сливка Олександр – братів бойовики "ЛНР" взяли в заручники у вересні 2017 року, звинувативши їх у "вчиненні терактів" в липні 2017 року в Луганську;
9. Табачний Олександр - інвалід, пенсіонер МВС. Бойовики взяли в заручники в 2019 році;
10. Штиль Олександр – інформації немає;
11. Яковенко Олександр – влітку 2019 року "суд" бойовиків "засудив його до 12 років в'язниці за "співпрацю з СБУ" в Луганській області.


До ОРДЛО вирушили 14 бойовиків, диверсантів і агентів російських спецслужб:
1. Астахов Владислав - бойовик угруповання "Армія Юго-Востока". Приєднався до терористів у 2014 році в 17-річному віці. Ніс "службу" в районі Новодружеська Луганської області;
2. Васін Олег бойовик "ДНР", позивний "Комбат". У квітні 2014 року брав участь у блокуванні колони Держприкордонслужби та української міліції, у роззброєнні співробітників СБУ і МВС, і сприяв їх подальшому захопленню бойовиками. У вересні 2019 року був засуджений до п'яти років позбавлення волі;
3. Гогічаєв Ельбрус - громадянин Росії. Восени 2017 року разом із Маратом Джумаєвим був затриманий за підозрою в спробі смертельно отруїти протестувальників біля будівлі Верховної Ради. Джумаєва видали Росії в рамках обміну у вересні 2019 роки;
4. Колос Віктор - у червні 2019 року був затриманий співробітниками СБУ за підозрою в підготовці теракту в Запоріжжі за дорученням "МГБ" "ДНР". В якості винагороди бойовики обіцяли Колосу безкоштовне лікування;
5. Лазаренко Олексій - слюсар Запорізького авіаремонтного заводу "Мігремонт". У 2014 році завербований російською розвідкою в анексваному Криму. Лазаренко погодився збирати і передавати росіянам інформацію про ремонт літаків штурмової авіації ЗСУ. У серпні 2019 року його засудили до дев'яти років позбавлення волі;
6. Ларкін Олександр – був затриманий співробітниками СБУ в березні 2018 року при спробі ввезення на підконтрольну уряду територію елементів саморобного вибухового пристрою. За даними слідства, бойовики заплатили йому за це 1000 російських рублів;
7. Погромський Станіслав – приєднався до бойовиків "ДНР" в 2014 році. У січні 2020 року був узятий у полон українськими військовими в ході бою під Красногорівкою Донецької області;
8. Скрипник Сергій - бойовик "ДНР", позивний "Жук". У 2014 році охороняв міськраду  в окупованій Ясинуватій, а в 2015-2016 роках патрулював місто і затримував жителів за порушення комендантської години. У жовтні 2018 року український суд засудив його до дев'яти років позбавлення волі;
9. Слатов Юрій - бойовик "ДНР", позивний "Сват". В 2018-2019 роках в ролі "старшого стрільця" брав участь у бойових діях проти ВСУ. У квітні 2019 року був затриманий українськими військовими, а в грудні того ж року отримав вирок - 8,5 років позбавлення волі;
10. Сустретов Сергій - бойовик "ДНР", вступив до лав "народної міліції" в травні 2019 року, отримував до 24 000 російських рублів на місяць. Чергував на бойових позиціях в районі Горлівки та Дебальцевого. Був затриманий у лютому 2020 року;
11. Леонід Харитонов – громадянин Росії, хімік за освітою. Був затриманий СБУ в серпні 2019 за підозрою в підготовці диверсії на військовому аеродромі в Черкаській області;
12. Чигорян Віталій – бойовик "ДНР", уродженець Горлівки. З 2016 року воював проти України,  потрапив в полон в серпні 2019 роки;
13. Яворчук Андрій - бойовик "ЛНР". У 2015 році В якості "інструктора" тренував бойовиків бандформування "Сомалі". Був затриманий співробітниками СБУ в квітні 2019 року на КПВВ "Чонгар". У липні того ж року отримав вирок – вісім років позбавлення волі;
14. Якоб Дмитро - у січні 2017 року разом зі Святославам Жиренком був затриманий СБУ за підозрою в підготовці вбивства народного депутата Антона Геращенка. Справа досі розглядається Оболонським судом Києва.


Нагадаємо, 8 квітня учасники Тристоронньої контактної групи в ході консультацій досягли домовленості про проведення взаємного обміну не пізніше Великодня.
29 грудня відбувся попередній обмін утримуваними особами між Україною і підконтрольними Росії угрупованнями "ЛНР" і "ДНР". Тоді з окупованої території повернулися 76 осіб. Українська сторона видала бойовикам 127 осіб, ще 14 відмовилися повертатися на тимчасово окуповані території. У тому числі п'ятьох колишніх "беркутівців", яких звинувачують у розстрілі 48 беззбройних людей на вулиці Інститутській у Києві в лютому 2014 року.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



