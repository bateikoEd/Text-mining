Ексдепутату призначили нову заставу – 100 млн гривень.

Вищий антикорупційний суд звернув у дохід держави 30 млн гривень, внесених в якості застави за колишнього народного депутата Максима Микитася.
Відповідну ухвалу було винесено Апеляційною палатою ВАКС, яка скасувала рішення першої інстанції, в середу, 29 квітня, повідомляє "Центр протидії корупції".
"Апеляційна палата вирішила не стягувати всі 80 млн грн. застави з Микитася, як раніше постановила перша інстанція ВАКС, обмежившись 30 млн. Але розмір нової застави збільшили до 100 млн грн., тому тепер Микитась повинен сплатити ще 50 млн. Це рішення остаточне і оскарженню не підлягає. Внести кошти підозрюваний повинен протягом п'яти днів, інакше йому загрожує утримання під вартою", - йдеться в повідомленні ЦПК у Facebook.

Цю інформацію також підтвердили в Офісі президента.
"Вищий антикорупцийний суд стягнув в дохід держави 30 млн грн. застави, внесеної фігурантом кримінальної справи, якого НАБУ підозрює в організації корупційної схеми із заволодінням квартирами Нацгвардії", - йдеться в повідомленні пресслужби ОП.



НАБУ повідомило про підозру Максиму Микитасю За даними слідства, колишній депутат та експрезидент будівельної корпорації "Укрбуд" з допомогою підконтрольної йому компанії й у змові з колишнім командувачем НГУ, гендиректором компанії-забудовника, приватним оцінювачем та іншими співучасниками організував схему незаконного заволодіння майном Нацгвардії. ВАКС зобов'язав Микитася носити електронний браслет, здати на зберігання закордонні паспорти та інші документи, що дають право на перетин кордону.
14 травня 2019 року 
детективи НАБУ прийшли з обшуками до службовців Нацгвардії і працівників низки приватних компаній. Обшуки проводилися у межах справи про заволодіння майном НГУ на суму 81,64 млн гривень.
Наступного дня затриманим ексочільнику НГУ Юрію Аллерову, генеральному директору компанії-забудовника Олегу Майбороді й оцінювачу Алісі Грищук повідомили про підозру за статтею 191 ККУ (привласнення, розтрата майна або заволодіння ним шляхом зловживання службовим становищем в особливо великих розмірах або організованою групою). Після арешту 21 травня Юрій Аллеров вийшов з СІЗО під заставу в 4,8 млн гривень. 7 травня президент Петро Порошенко підписав указ про звільнення командувача НГУ Юрія Аллерова.
За версією слідства, у 2000-х роках ГУ Внутрішніх військ МВС України (реорганізоване у ГУ Нацгвардії України) і компанія-забудовник уклали угоду, за якою на території колишньої військової частини в центрі Києва мали побудувати житловий комплекс із вбудованими паркінгами та нежитловими приміщеннями. В обмін на земельну ділянку площею близько 1 га Нацгвардія мала отримати в житловому комплексі 50 квартир і 30 паркомісць.
Але в 2016-2017 роках сторони уклали додаткові угоди, за якими Нацгвардія "обміняла" квартири та паркомісця на Печерську на 65 квартир у будинку на околиці Києва (біля станції метро "Червоний хутір"). Його будівництвом займалася та сама компанія-забудовник. За даними експертизи, вартість цих квартир на 81 635 448 грн менша за ті, які НГУ мала отримати на старті домовленостей.
За кілька місяців після "квартирного обміну" донька Аллерова Катерина Пустиннікова стала власницею позашляховика Grand Cherokee 2015 року випуску (близько 1,5 млн гривень на вторинному ринку) і квартири в ЖК "Микитська слобода". Забудовником цього об'єкта була та сама компанія, на користь якої Аллеров "обміняв" квартири нацгвардійців - "Укрбуд Девелопмент".
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



