Офіс генерального прокурора активізує досудове розслідування авіатрощі українського літака в Тегерані.

Проведення комплексної криміналістичної експертизи щодо збиття літака МАУ в небі над Тегераном вже призначив Офіс генерального прокурора України. Відомство також наполягає на створенні міжнародної слідчої групи. Про це повідомляє пресслужба Офісу генпрокурора.
"Офіс генерального прокурора активізує досудове розслідування у кримінальному провадженні щодо збиття літака рейсу PS 752 Тегеран-Київ авіакомпанії МАУ в небі над Іраном 8 січня 2020 року, а також наполягає на створенні міжнародної слідчої групи, що суттєво б прискорило та підвищило оперативність розслідування", – йдеться в інформації.
Нині прокурори Департаменту щодо злочинів, вчинених в умовах збройного конфлікту, призначили комплексну комісійну криміналістичну експертизу. Її мета – деталізувати причини авіатрощі, з'ясувати обставини влучення ракети ТОР-М1.
Також у кримінальному провадженні аналізуватиметься інформація про рейси, які передували вильоту Боїнга-737 з аеропорту Тегерана.
В Офісі також уточнили, що планується проведення низки слідчих та інших процесуальних дій. Однак невирішеним лишається питання щодо передачі Україні бортових самописців, на яких може міститися надважлива інформація, констатували у відомстві.


Раніше повідомлялося про те, що розслідування авіатрощі українського літака в Тегерані затримається через пандемію коронавірусу, яка охопила всю земну кулю. Франція попросила Тегеран відкласти передачу бортових самописців.
Раніше Хассан Норузі, член комісії з питань законодавства і юстиції парламенту Ірану, заявив про те, що ніхто з іранських військових не був заарештований у зв'язку зі збиттям українського літака у січні 2020 року. Він також додав, що це збиття було "правильним кроком" з боку Ірану.
Уранці 8 січня в Ірані зазнав аварії Boeing 737 "Міжнародних авіаліній України", що летів з Тегерана до Києва. В авіакатастрофі загинуло 11 громадян України – двоє пасажирів і дев'ять членів екіпажу. Крім українців на борту літака перебували громадяни Ірану, Канади, Німеччини, Великобританії, Швеції та Афганістан: всього 176 осіб. 
Міністр закордонних справ Дмитро Кулеба запевнив, що Україна не дозволить Ірану уникнути відповідальності за знищення авіалайнера. За словами глави МЗС, Київ вже направив в Тегеран дипломатичну ноту з вимогою пояснити скандальну заяву депутата іранського парламенту, який похвалив КВІР за розстріл цивільного борту.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



