Росія відправила до ОРДЛО 2 тисячі офіцерів.

Українська розвідка підтвердила ліквідацію понад 140 бойовиків російсько-окупаційних формувань у Донецькій і Луганській областях з початку 2020 року. Санітарні втрати противника майже вдвічі перевищують безповоротні, повідомив командувач Об'єднаних сил Володимир Кравченко.
"За всі ці роки ми добре вивчили ворога, його підступну і злочинну тактику, знаємо, як нам діяти за будь-якого розвитку ситуації. Майже кожна провокація окупантів отримує нашу адекватну відповідь. Тільки за цей рік підтверджено ліквідацію 143 загарбників і ще 273 було поранено. Крім того, нашими воїнами знищено 28 одиниць техніки", – розповів генерал в інтерв'ю інформагентству "Укрінформ", опублікованому в четвер, 30 квітня.
Він уточнив, що всього за час ООС втрати російсько-окупаційних військ склали 1234 убитими і 2074 пораненими.
Загальну чисельність російсько-окупаційних формувань в ОРДЛО українське командування оцінює в 35 тисяч осіб. Оперативна угрупування включає 1-й (Донецьк) та 2-й (Луганськ) армійський корпуси, що підпорядковуються 8-й загальновійськовій армії Південного військового округу РФ. Основу командного складу становлять кадрові російські офіцери і генерали.
"Сьогодні на окупованій частині Донбасу знаходиться більше двох тисяч кадрових російських офіцерів. При цьому посади рядового, сержантського складу та командирів тактичної ланки комплектуються переважно місцевими мешканцями і найманцями з Росії", - уточнив Кравченко.


26 червня 2019 року  українські підрозділи під контролем ОБСЄ були відведені від Станиці Луганської. З 29 по 31 жовтня тривало відведення ЗСУ від Золотого на Луганщині, 9-11 листопада проходило розведення в районі Богданівки і Петрівського на Донеччині.
Однак після відведення ЗСУ вогнева активність бойовиків лише зросла. За перші півтора місяці 2020 року противник майже 150 разів застосував ствольну артилерію і важкі міномети, витративши близько 1,5 тис. боєприпасів.
Уранці 18 лютого бойовики прикриттям артилерії намагалися вчинити прорив через лінію розмежування поблизу Золотого на Луганщині, а ворожі ДРГ штурмували спостережний пост "Лазня". Всього суперник випустив понад 400 артилерійських снарядів і мінометних мін.
У березні противник розстріляв з ПТРК чотири вантажівки ЗСУ, убивши чотирьох і поранивши 18 українських військовослужбовців. Усього в березні зоні ООС загинули 12 українських бійців.
Детальніше про ситуацію в зоні ООС і сценарії її розвитку читайте в матеріалах Юрія Бутусова "Війна Зеленського: чи можна зупинити Путіна розведенням?" і "Шлях війни" для "Дзеркала тижня. Україна".
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



