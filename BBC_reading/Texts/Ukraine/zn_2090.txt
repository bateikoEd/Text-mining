Від початку доби, 29 квітня, бойовики двічі порушили режим припинення вогню.

Підтримувані Росією збройні формування "Л/ДНР" продовжують порушувати взяті на себе зобов'язання щодо припинення вогню. Упродовж минулої доби, 28 квітня, окупанти 17 разів обстріляли позиції Об'єднаних сил, застосувавши артилерійські системи калібрів 152 мм та 122 мм, міномети калібрів 120 мм та 82 мм, а також гранатомети різних систем, великокаліберні кулемети та стрілецьку зброю.
Зазначається, що обстрілів зазнали околиці Кам'янки, Опитного, Павлополя, Старогнатівки, Кримського.
"Російські найманці з напрямків від окупованих смт Донецький, Сентянівка та Слов'яносербськ випустили 30 мін 120-го калібру. Окрім цього ворог використав гранатомети різних систем, озброєння бойових машин піхоти та великокаліберні кулемети. Надвечір противник обстрілював оборонців Кримського з автоматичних станкових гранатометів, великокаліберних кулеметів та стрілецької зброї", - йдеться у повідомленні штабу.
Крім того, окупанти вдарили по захисниках Хутора Вільного, Попасної, Оріхового, Новолуганського, Новотошківського, Зайцевого.
"Противник з великокаліберних кулеметів та стрілецької зброї двічі здійснив обстріл ділянки розведення №3 Богданівка-Петрівське. Українські захисники вогонь у відповідь не відкривали, дотримуючись режиму тиші", - відзвітували військові. 
У результаті обстрілів 28 квітня Україна втратила одного військовослужбовця.
Від початку доби, 29 квітня, бойовики двічі порушили режим припинення вогню, обстрілявши позиції українських військових біля Верхньоторецького та поруч з Новотошківським. 
"За поточну добу втрат серед українських захисників немає", - додали у штабі. 



Нагадаємо, президент Володимир Зеленський 11 квітня відвідав зону операції Об'єднаних сил у Донбасі та заявив про те, що завдяки розведенню сил та засобів на Сході Україні зменшилася кількість обстрілів. Однак, ні в квітні, ні в березні 2020 року на Сході не спостерігалося зменшення ворожих обстрілів. Згідно зі щоденними звітами штабу ООС, за перші десять днів квітня, контрольовані Росією незаконні збройні формування 131 раз обстріляли позиції українських військових. За той самий період минулого року, бойовики обстріляли позиції ОС 112 разів.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



