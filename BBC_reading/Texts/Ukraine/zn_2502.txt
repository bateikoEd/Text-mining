За словами колишнього генпрокурора, чинний президент стає схожим на свого попередника.

Президент Володимир Зеленський запевняє міжнародних партнерів у підтримці реформи прокуратури, але на ділі руками голови Офісу генпрокурора Ірини Венедіктової він знищує результати, досягнуті протягом останніх шести місяців, зазначив колишній генпрокурор Руслан Рябошапка у своїй колонці в "Українській правді". Ексгенпрокурор пояснив, як саме Венедіктова зводить на нівець результати реформи. 
"Однією із найбільших проблем президента Петра Порошенка було те, що він часто говорив неправду. Особливо прикро це було чути від наших іноземних партнерів. На жаль, у цьому президент Зеленський починає бути схожим на свого попередника, повторюючи його помилки. Одним із таких прикладів є ставлення до реформи прокуратури", - написав Рябошапка. 
Він вказав на те, що руками генпрокурорки Ірини Венедіктової, Зеленський знищує те, що було зроблено протягом останніх шести місяців. Рябошапка звернув увагу, що при цьому президент публічно заявляє про підтримку реформи прокуратури. 
За словами ексгенпрокурора, очищення прокуратури стало дуже болючим для бенефіціарів неофіційних платних послуг, які незаконно надавали співробітники прокуратури. Тому вони через Венедіктову почали шукати можливості для повернення старих прокурорів. 
"Оскільки публічна відмова від продовження реформи прокуратури означає політичне самогубство як для генпрокурорки так і для президента, з'явились більш екзотичні варіанти як повернути "потрібних" колишніх прокурорів – створити апеляційні комісії щоб в ручному режимі переглядати рішення про звільнення, іти на мирові угоди із потрібними експрокурорами, генпрокурорка навіть публічно згодилась програвати судові спори звільненим прокурорам. Врешті-решт, вирішили не перейматись законними процедурами і почали просто призначати "правильних людей" на посади в Офіс генерального прокурора без передбачених законом конкурсного добору або проходження атестації", - додав Рябошапка. 
Він додав, що ще однією проблемою для очільниці ОГП стала необхідність  призначити "правильних" людей на керівні посади в Офісі генерального прокурора. Одне із досягнень реформи полягало в тому, що такі призначення здійснювалися комісією, до складу якої входили представники громадськості та міжнародних інституцій. У них до того ж було право вирішального голосу. Така процедура дозволяла зробити призначення на адмінпосади прозорими. А багатьох кандидатів комісія відхилила. 
За словами Рябошапки, що Венедиктова виключила із комісії громадськість та міжнародних партнерів як раз через те, що комісія за їхньої участі не пропускала "правильних людей". Натомість голова ОГП включила до комісії підпорядкованих їй прокурорів. 
"Таким чином, генеральним прокурором Зеленського знищуються основні ідеї реформи президента Зеленського – очистити прокуратуру від випадкових та "своїх" людей, які служать не суспільству та закону, а тим, кому зобов'язані посадою. І в цьому президент Зеленський вже нічим не відрізняється президента Порошенка, який так само руками свого генерального прокурора не дав можливості провести потрібну Україні реформу прокуратури у 2015-2016 роках", - додав Рябошапка. 


15 квітня Ірина Венедіктова видала наказ, яким виключила з атестаційної комісії прокурорів представників громадськості та міжнародних партнерів. Тепер комісія з добору керівного складу органів прокуратури складається з шести осіб. Четверо із них – прокурори, ще двоє – представники вищих навчальних закладів. До нововведень Венедіктової до складу комісії входили три представники прокуратури та три експерти, делеговані міжнародними організаціями, проєктами міжнародної технічної допомоги, дипломатичними місіями.
За нововведеннями Венедіктової рішення під час атестації  будуть приймати підконтрольні прокурори, а представники громадянського суспільства та міжнародні партнери фактично не матимуть впливу на прийняття рішень.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



