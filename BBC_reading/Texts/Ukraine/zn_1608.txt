Водночас президент Зеленський зазначив, що зараз розглядають різні можливості ослаблення карантину.

Уряд планує продовжити карантинні заходи, адже Україна поки не пройшла піку захворюваності, який очікують на початку травня, повідомила пресслужба Офісу президента. Зокрема, за словами президента Володимира Зеленського, під час наради щодо подолання епідемії COVID-19 розглядали різні можливості пом'якшення карантину для психологічної підтримки українців та запуску економіки.
"Треба точно сказати людям, коли й що буде відкрито, який чіткий план дій уряду. Пік захворюваності очікують на початку травня. Люди мають розуміти, чи можна буде гуляти в парках, коли працюватимуть перукарні, нотаріуси, адвокати та інший бізнес. Я знаю, що для підтримки форми хочуть тренуватися олімпійці. Усі люди повинні мати чітке бачення, як і коли може пом'якшуватися карантин", – заявив Зеленський.
У свою чергу прем'єр-міністр Денис Шмигаль заявив про те, що спочатку варто пом'якшувати карантинні заходи на некритичних об'єктах інфраструктури, які можуть відіграти роль у стабілізації економіки. За словами очільника Кабміну, Україна вчасно ввела карантин, тому зараз вдається уникнути критичної ситуації з кількістю хворих.


Раніше голова Міністерства охорони здоров'я Максим Степанов заявив про те, що відомство запропонує Кабміну продовжити карантин до 12 травня. За словами Степанова, таке рішення викликане високим рівнем захворюваності в Україні.
Станом на 21 квітня в Україні на коронавірус захворіли 6 125 осіб. За останню добу зареєстрували 415 випадків захворювання.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



