Бойових втрат серед українських військовослужбовців немає.

Бойовики російсько-окупаційних формувань у середу, 22 квітня, шість разів порушили режим припинення вогню в зоні проведення операції Об'єднаних сил. П'ять разів противник відкривав вогонь по українських позиціях у зоні відповідальності оперативно-тактичної групи "Схід". Військовослужбовців ОТГ "Північ" окупанти обстріляли один раз. Бійці Збройних сил України відповідали противнику вогнем зі штатного озброєння. Бойових втрат серед українських військовослужбовців немає, втрати противника уточнюються, повідомляє прес-центр штабу ООС.
По опорних пунктах ЗСУ в районі Широкиного на Донеччині окупанти завдали мінометного удару, витративши п'ять мін калібру 82 міліметри.
По Богданівці і Лебединському бойовики вели вогонь із гранатометів, а по Павлополю і околицям Авдіївки – ще й з великокаліберних кулеметів.
Українські позиції в районі Оріхового на Луганщині зазнали обстрілу з автоматичних станкових гранатометів.
"Під час ворожого обстрілу наші захисники проявили мужність і витримку, рішуче відповіли на всі вогневі провокації противника, змусивши ворога повернутися до дотримання режиму "тиші"... Завдяки сміливості і рішучості військовослужбовців зі складу Об'єднаних сил ворог був змушений припинити свої злочинні дії. Втрати противника уточнюються", - відзначили в штабі.



26 червня 2019 року  українські підрозділи під контролем ОБСЄ були відведені від Станиці Луганської. З 29 по 31 жовтня тривало відведення ЗСУ від Золотого на Луганщині, 9-11 листопада проходило розведення в районі Богданівки і Петрівського на Донеччині.
Однак після відведення ЗСУ вогнева активність бойовиків лише зросла. За перші півтора місяці 2020 року противник майже 150 разів застосував ствольну артилерію і важкі міномети, витративши близько 1,5 тис. боєприпасів.
Уранці 18 лютого бойовики прикриттям артилерії намагалися вчинити прорив через лінію розмежування поблизу Золотого на Луганщині, а ворожі ДРГ штурмували спостережний пост "Лазня". Всього суперник випустив понад 400 артилерійських снарядів і мінометних мін.
У березні противник розстріляв з ПТРК чотири вантажівки ЗСУ, убивши чотирьох і поранивши 18 українських військовослужбовців. Усього в березні зоні ООС загинули 12 українських бійців.
Детальніше про ситуацію в зоні ООС і сценарії її розвитку читайте в матеріалах Юрія Бутусова "Війна Зеленського: чи можна зупинити Путіна розведенням?" і "Шлях війни" для "Дзеркала тижня. Україна".
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



