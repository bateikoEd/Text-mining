Для виїзду на заробітки в українців має бути договір на три місяці.

Президент Володимир Зеленський заявив, що українські заробітчани зможуть виїхати на роботу закордон, при наявності контракту з країною-замовником про роботу хоча б на три місяці. При наявності такого договору Україна не буде блокувати виїзд заробітчан. Про це Зеленський повідомив на брифінгу під час робочої поїздки на Закарпаття, повідомляє "Укрінформ".
"Ми нікому нічого не блокуємо... Ми пояснили, що коли у нас іде карантин, його потрібно дотримуватися. Це треба зрозуміти... Ми відпускаємо громадян на ці роботи — при умові, що нам показують копію контракту з людиною на як мінімум три місяці роботи", - заявив президент.
Він також повідомив, що вже багато країн надіслали замовлення на рейси для українських робітників. Зокрема, рейси замовили Німеччина, Італія, Фінляндія та Польща.
Зеленський додав, що країни беруть на себе зобов'язання забезпечити українців житлом та медичною страховкою, щоб Україна була впевнена, що в разі чого людей просто не викинуть на вулицю.
"Хочете працювати за кордоном - будь ласка, рабства в Україні немає", - сказав Зеленський.


Раніше повідомлялося, що уряд не хоче відпускати заробітчан, які повернулися в Україну через закриття кордонів у зв'язку зі спалахом COVID-19, назад на роботу в інші країни. Навіть за умови, що ці держави спеціально для них будуть послаблювати карантин і допомагати з виїздом.
Крім того, уряд планує створити нові робочі місця в ряді галузей: соціальній, бюджетній сферах або у "великому будівництві" (будівництві та ремонті доріг та об'єктів соціальної інфраструктури).
 Очільник українського МЗС Дмитро Кулеба зазначав, що зараз Україна намагається забрати своїх громадян з-за кордону, аби карантин вони пережили у безпечних та максимально комфортних умовах, а тому дозвіл трудової міграції здавався б нелогічним.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



