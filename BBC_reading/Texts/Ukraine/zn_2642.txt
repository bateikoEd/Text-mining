Російсько-окупаційні війська продовжують застосовувати зброю, заборонену Мінськими угодами.

Протягом минулої доби підконтрольні Росії незаконні збройні формування "ДНР" та "ЛНР" 21 раз обстріляли українську позиції в Донбасі, повідомив пресцентр штабу операції Об'єднаних сил. У результаті ворожих обстрілів, шестеро українських військових отримали поранення. 
"За минулу добу збройні формування Російської Федерації 21 раз порушили режим припинення вогню. Противник обстріляв наші позиції із заборонених Мінськими домовленостями артилерійських систем калібру 122 мм, мінометів калібрів 120 мм та 82 мм, а також гранатометів різних систем, БпЛА, озброєння бойових машин піхоти, великокаліберних кулеметів та стрілецької зброї", - йдеться у повідомленні. 
В районі відповідальності оперативно-тактичного угруповання "Схід" бойовики двічі обстріляли українських військових неподалік Мар'їнки – з мінометів 82-го калібру, станкових протитанкових гранатометів, великокаліберних кулеметів та стрілецької зброї. 
Поблизу населеного пункту Старогнатівка російсько-окупаційні війська застосували безпілотний літальний апарат та скинувши постріл ВОГ-17 над позиціями Об'єднаних сил, а пізніше обстріляли позиції ОС з озброєння бойових машин піхоти. 
Українських військових біля  Широкиного окупанти тричі обстріляли із застосуванням 82 мм мінометів, автоматичних станкових гранатометів та великокаліберних кулеметів, а захисників Новоселівки Другої обстріляв з автоматичних станкових гранатометів. 
Біля населеного пункту Авдіївка окупанти вдень застосували автоматичні станкові та ручні протитанкові гранатомети, а з настанням темряви – великокаліберні кулемети та стрілецьку зброю. 
Неподалік Тарамчука, Пісків та Невельського бойовики вели вогонь з гранатометів різних систем, великокаліберних кулеметів та стрілецької зброї. 
"Рішучими діями та ефективним застосуванням чергових вогневих засобів Об'єднані сили припинили ворожу активність", - зазначили у штабі. 
У районі відповідальності оперативно-тактичного угруповання "Північ" поблизу селища міського типу Новотошківське бойовики чотири рази відкривали вогонь із забороненої Мінськими угодами зброї. Загалом на цій ділянці окупанти використали 19 артилерійських снарядів калібру 122 мм та 10 мін 120-го і 82-го калібру. 
Околиці Оріхового російсько-окупаційні війська двічі обстріляли з мінометів калібру 82 мм, випустивши 30 мін, а також гранатометів різних систем та великокаліберних кулеметів. 
Позиції українських військових поблизу Кримського окупанти двічі обстріляли з мінометів 120-го та 82-го калібру. 
"Внаслідок ворожих обстрілів шість військовослужбовців Об'єднаних сил отримали поранення. По опорних пунктах окупантів, з яких вівся вогонь, наші підрозділи відповіли зі штатного озброєння. Завдяки влучності українських військовослужбовців зі складу Об'єднаних сил ворог був змушений припинити свої злочинні дії", - повідомили у пресцентрі. 
За даними розвідки, 7 травня українські військові знищили сімох бойовиків та ще п'ятьох поранили. Окрім цього військові ОС знищили військову вантажівку противника. 
Від початку поточної доби, 8 травня, в районі відповідальності оперативно-тактичного угруповання "Північ" бойовики випустили 24 міни 120-го калібру по українських позиціях біля Оріхового, а також застосовували станкові протитанкові гранатомети.  
"У відповідь наші воїни оперативно застосували чергові вогневі засоби, внаслідок чого ворожі провокації припинилися. За поточну добу втрат серед українських захисників немає. Випадків захворювання на коронавірусну інфекцію серед особового складу Об'єднаних сил не зафіксовано. Ситуація в районі проведення операції Об'єднаних сил залишається контрольованою", - додали у штабі. 



Нагадаємо, під час останнього засідання ТКГ представники України озвучили позицію Києва щодо продовження розведення сил і засобів у зоні проведення операції Об'єднаних сил. Зокрема, Україна наполягає на тому, щоб нові ділянки розведення "відповідали запитам гуманітарного характеру і створювали острівці безпеки для місцевих мешканців – громадян України". 
Також під час засідання українські представники в черговий раз вказали на неприйнятність вимоги внесення до Конституції положень про особливий статус ОРДЛО. 
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



