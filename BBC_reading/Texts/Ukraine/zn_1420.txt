На коронавірус захворіли як викладачі, так і студенти академії.

У Київській духовній академії та семінарії зафіксували 19 випадків захворювання на коронавірус, повідомила у Facebook пресслужба академії. Зокрема, хворобу виявили у трьох викладачів та 16 студентів. Результатів частини тестів ще чекають.
"16 квітня, близько 21:00, Академія одержала телефонне повідомлення з Київського міського лабораторного центру Міністерства охорони здоров'я України, що за результатами тестів 19 осіб (3 викладача та 16 студентів) отримали лабораторне підтвердження захворювання на коронавірус. Письмове підтвердження цієї інформації очікується сьогодні, 17 квітня", - йдеться у повідомленні.
Вказано, що всі 19 осіб зараз перебувають на самоізоляції в гуртожитку академії під наглядом медиків. Тести, які виявили захворювання у вказаних осіб, провели 14 квітня. Однак в академії ще чекають результатів тестів, проведених 15 квітня.
Перевірку в гуртожитках Київської духовної академії і семінарії провели у виконання розпорядження міського голови Києва Віталія Кличка.
Київська духовна академія розташована на території Києво-Печерської лаври, яку закрили на карантин. Вищий богословський навчальний заклад Московського патріархату готує священнослужителів, викладачів богословських навчальних закладів, церковних вчених.  



Нагадаємо, голова Віталій Кличко заявив про те, що Києва-Печерська лавра закривається на карантин. За його дотриманням має слідкувати поліція.
12 квітня помер чернець Києво-Печерської лаври – 73-річний архімандрит Нектарій (в миру – Олександр Олексійович Коваленко). Він був підключений до апарату штучної вентиляції легенів, хоча результати двох тестів на коронавірус були негативними.
При цьому разом із Нектарієм госпіталізували у важком стані ще одну 47-річну людину. У результаті вона також померла.
13 квітня число підтверджених випадків зараження коронавірусом у Лаврі досягло 90.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



