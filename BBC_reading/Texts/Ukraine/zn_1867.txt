План Кабміну включає п'ять етапів поступового скасування обмежень.

Кабінет міністрів розробив план поступового виходу з карантину, оголошеного через COVID-19. План, який включає п'ять етапів, прем'єр-міністр Денис Шмигаль оприлюднив на своїй сторінці Facebook ввечері в п'ятницю, 24 квітня.
За словами голови уряду, реалізація плану може стартувати вже 11 травня, якщо на початку місяця не буде зафіксовано пік захворюваності.
"Урядова дорожня карта виходу з карантину дозволить зберегти життя українців і водночас поступово відновити економічну стабільність", - запевнив прем'єр.


Умовою для запуску першого етапу виходу з карантину уряд називає контроль над поширенням захворювання та доступність медичних ресурсів. Під контролем мається на увазі, що протягом 10 днів поспіль співвідношення виявлених випадків COVID-19 не змінюватиметься, а щоденне відхилення – утримуватиметься в межах 5%.
Етап передбачає такі послаблення:
- зняття заборони на прогулянки в парках, скверах, зонах відпочинку та прибережних зонах, крім дитячих майданчиків;
- відновлення роботи частини об'єктів індустрії краси;
- зняття заборони тренувань для командних видів спорту;
- дозвіл оптової і роздрібної торгівлі непродовольчими товарами;
- робота кафе на винос;
- робота автомийок, велопрокату;
- робота нотаріусів, адвокатів та аудиторів.
Другий етап буде запущено, якщо спостерігатиметься скорочення кількості інфікованих і зниження навантаження на медичну систему. Тобто, якщо протягом 10 днів кількість поставлених діагнозів знижуватиметься, а кількість випадків одужання – зростати. В такому випадку буде відновлено:
- побутове обслуговування населення;
- навчальний процес у випускних класах шкіл, підготовка до ЗНО;
- робота закладів громадського харчування з обслуговуванням на винос;
- робота кінотеатрів під відкритим небом;
- робота спортивних залів, фітнес-центрівтощо;
- робота готелів;
- спортивні змагання за участю не більше 50 людей без глядачів.
Третій етап стартує  по мірі звільнення медичної системи від пацієнтів з COVID-19, коли кількість видужали буде як мінімум вдвічі перевищувати кількість нових випадку інфікування. А в лікарнях пацієнтів із COVID-19 буде не більше 10%.
Обмеження будуть зняті з наступних об'єктів:
- спортивні та дитячі майданчики;
- деякі навчальні заклади;
- метрополітен (спецперевезення);
- міжміське транспортне сполучення у межах області;
- ТРЦ, за винятком дитячих майданчиків і розважальних зон;
- театри і кінотеатри;
- хостели, санаторії, бази відпочинку;
- заклади громадського харчування з відвідувачами.

Четвертий етап буде запущено після встановлення повного контролю над вогнищами захворювання, коли протягом 10 днів підряд кількість нових не пов'язаних між собою випадків COVID-19 не перевищуватиме п'яти на область.
Тоді буде знято обмеження на роботу таких об'єктів:
- метрополітен і наземний громадський транспорт;
- ТРЦ та інші розважальні заклади;
- спортивні зали, фітнес-центри;
- заклади громадського харчування;
- установи культури;
- навчальні заклади;
- надання планової медичної та стоматологічної допомоги.
Умовою для старту п'ятого етапу є припинення внутрішньої передачі вірусу. Тобто виявлені в Україні поодинокі випадки COVID-19 будуть пов'язані виключно з імпортом захворювання з-за кордону.
У рамках п'ятого етапу Кабмін обіцяє зняти всі адміністративні обмеження за винятком заходів, запроваджених місцевою владою в окремих адміністративно-територіальних одиницях (населених пунктах, районах, областях).


25 березня Кабінет міністрів оголосив режим надзвичайної ситуації на всій території України через пандемію COVID-19.
Карантинні заходи діють в Україні з 12 березня. 22 квітня їх продовжили до 11 травня.
Кабмін неодноразово посилював умови карантину: уряд ввів заборону на роботу метро, міжміські пасажирські перевезення та масові заходи за участю більше 10 чоловік, відвідування громадських місць без медичної маски тощо.
Про економічні наслідки коронавірусу для України і українців читайте в статті Юлії Самаєвої "День песця"  і матеріалі експертів Українського інституту майбутнього "Прогноз збитків. Якими будуть економічні збитки України через пандемію коронавіруса".
Чим загрожує карантин українському бізнесу, читайте в матеріалі Сергія Следзя і Вадима Башти "COVID-19: постраждають усі".
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



