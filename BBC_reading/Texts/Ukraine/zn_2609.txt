Через два роки активіст згадав подробиці фатального вечора.

Громадський активіст, колишній лыдер одеського "Правого сектора" Сергій Стерненко розповів подробиці нападу на нього, яке сталося два роки тому і призвело до смерті одного з нападників. Цей інцидент розслідується вже два роки, а нещодавно чинний генеральний прокурор України Ірина Венедіктова заявила, що Стерненку оголосять підозру "у будь-якому разі".
Свою версію подій через два роки Стерненко розповів "Радіо НВ".
"Того вечора, коли на мене напали, я повертався додому разом зі своєю дівчиною. Коли ми підходили до нашого дому, нам назустріч почали дуже швидко йти (майже бігти) двоє чоловіків, які, порівнявшись зі мною, почали завдавати мені удари. Я почав відбиватися від них з допомогою ножа, завдав їм тілесних ушкоджень. Вони, своєю чергою, поранили мені ліву руку в трьох місцях. Після того, як я фактично відбився від них, вони побігли в різні боки: один побіг в одному напрямку, а другий — в іншому.
Я подумав, що варто когось з них спробувати затримати, тому що поліція, очевидно, їх би потім не шукала. І на досить великій відстані 20-30 метрів від одного з нападників, Івана Кузнєцова, я почав йти по його маршруту і побачив, що він падає на землю. За, можливо, три-чотири метри не доходячи до нього я побачив, що він поранений, викликав йому швидку. А далі вже помітив, що і я поранений, почав зупиняти собі кровотечу і увімкнув трансляцію на Facebook", - розповів Стерненко.


Напередодні Стерненко повідомив, що знає про наміри СБУ та Офісу генпрокурора повідомити йому про підозру в умисному вбивстві і відправити до СІЗО.
Під час нападу на Стерненка був убитий 25-річний Іван Кузнєцов. Другого нападника – 30-річного Олександра Ісайкула поліція відпустила в статусі свідка. Це був вже третій збройний напад на Стерненка. Під час першого він отримав різані рани, під час другого – вогнепальне поранення.
У жовтні 2019 року ГПУ забрала справу Стерненка з поліції і передала в Головне слідче управління СБУ у зв'язку з можливою причетністю одеських поліціянтів до організації нападу на активіста.
Докладніше читайте в статті оглядача ZN.UA Інни Ведернікової "Справа Стерненка. Хроніки реваншу".
 
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



