Поліція порушила вже п'ять кримінальних справ.

За фактом порушення карантинного режиму на Великодніх богослужіннях, Національна поліція відкрила вже п'ять кримінальних проваджень проти священників УПЦ (Московського патріархату). Про це заявив радник міністра внутрішніх справ Юрій Тандіт, пише Hromadske.
Чотири справи стосуються проведення служб у Святогірській лаврі, що на Донеччині та одна – порушення карантину у Почаївській лаврі, що на Тернопільщині.
Юрій Тандіт розповів, що насамперед покарання стосуватиметься настоятелів конкретних храмів, які на власний розсуд допустили велике скупчення людей у храмах.
"Питання у нас до настоятелів, до тих, хто свідомо запустив людей, хоча знали, що є карантинні заходи. І священники все одно порушили карантин", — сказав він.
Заступник міністра внутрішніх справ України Антон Геращенко повідомив в ефірі телеканалу "24" про те, що всі священнослужителі будуть притягнені до тієї чи іншої форми відповідальності.
"Якщо хтось захворіє з тих парафіян, які були в храмі того дня, і, не дай Боже, помре, це може бути кримінальний термін, позбавлення волі. Якщо ніхто не захворіє, і це покаже статистика протягом найближчого тижня-півтора, – це буде штраф або умовний термін. Але ніхто полишати цього просто так не буде", – заявив Геращенко.


У ніч з 18 на 19 квітня, Нацполіція зафіксувала 19 випадків порушення карантинного режиму під час проведення богослужінь, вони проводилися у 13 658 храмах у всіх регіонах України.
Одну з найбільших служб провели священнослужителі УПЦ Московського патріархату у Святогірській Свято-Успенській лаврі в Донецькій області - її відвідали близько 300 віруючих. Люди під час богослужіння стояли натовпом, рідко хто надів медичну маску.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



