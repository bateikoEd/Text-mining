За даними ЦГЗ, кожен п'ятий захворілий на коронавірус – медик.

Серед 9 009 осіб, захворілих на коронавірус в Україні, 1749 – це медичні працівники. У Центрі громадського здоров'я назвали ймовірні причини інфікування лікарів.
"Станом на 27 квітня в Україні COVID-19 підтверджено у 1749-ти медпрацівників, що становить 19,4% від усіх підтверджених випадків. Тобто, фактично кожен 5-й інфікований в Україні – працівник медзакладу", - зазначили в ЦГЗ.
Зокрема, поширення коронавірусу серед медпрацівників може бути зумовлено:
- відсутністю чіткого плану дій медичного закладу, порушення визначеного маршруту пацієнта та стандартів ведення пацієнтів;
- неправильним користуванням засобами індивідуального захисту (ЗІЗ), їх зберіганням та утилізації;
- недостатнім забезпеченням медперсоналу необхідними ЗІЗ.
"Забезпечення лікарні ЗІЗ здійснюється органами місцевого самоврядування та за рахунок централізованих закупівель або благодійної/гуманітарної допомоги з урахуванням потреби, яку формує керівництво лікувального закладу", - зазначили у Центрі громадського здоров'я.
Водночас у ЦГЗ пояснили, що необхідність у засобах індивідуального захисту зростає, а їх ефективність знижується, якщо у медичних закладів немає чіткого плану консультування, надання екстреної допомоги, транспортування, госпіталізації і догляду за пацієнтами з підозрою чи підтвердженим COVID-19. Такий план розробляє та затверджує керівництво кожного лікувального закладу.


Кабінет міністрів продовжив карантин до 11 травня. У свою чергу очільник уряду Денис Шмигаль опублікував правила нових стандартів життя українців після того, як в державі послаблять карантинні заходи.  Він зазначив, що мінімізація обмежень не є абсолютною гарантією того, що загроза мине.
Також Шмигаль заявив про те, що другий, третій і четвертий етапи виходу України з карантину можуть початися одночасно. За його словами, все залежить від динаміки захворювання коронавірусом.
Станом на 27 квітня в Україні зафіксовано 9 009 випадків захворювання COVID-19. Зокрема, 392 людини захворіли за останню добу. Всього в Україні померли через коронавірус 220 осіб, одужали – 864 людини.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



