Російсько-окупаційні війська продовжують обстрілювати позиції ОС із забороненої Мінськими угодами зброї.

Протягом доби, 8 квітня, бойовики підтримуваних Росією незаконних збройних формувань "ДНР" та "ЛНР" сім разів обстріляли позиції українських військовий в Донбасі, повідомив у Facebook пресцентр штабу операції Об'єднаних сил. У результаті ворожих обстрілів один український військовий отримав поранення.
"Упродовж 8 квітня збройні формування Російської Федерації сім разів порушили режим припинення вогню, з них тричі – із так і не відведених за Мінськими домовленостями мінометів калібрів 120 мм і 82 мм. Під час обстрілів окупанти також застосували проти українських захисників гранатомети різних систем, великокаліберні кулемети та стрілецьку зброю. Завдяки рішучим діям Об'єднані сили вчасно припинили усі ворожі провокації", - йдеться у повідомленні.
У районі відповідальності оперативно-тактичного угруповання "Схід" бойовики три рази обстріляли підрозділи Об'єднаних сил. З початком доби російські окупаційні війська з мінометів калібру 82 мм обстріляли позиції ОС поблизу Павлополя. Там окупанти випустивши з напрямку окупованого Набережного 20 мін.
Вранці бойовики обстріляли з гранатометів різних систем та великокаліберних кулеметів українських військових біля Мар'їнки. А ближче до опівдня окупанти застосували стрілецьку зброю проти українських захисників в районі Старогнатівки.
"По позиціях противника, з яких вівся вогонь, українські підрозділи відповіли зі штатного озброєння. Уся вогнева активність ворога була оперативно нейтралізована", - зазначили у штабі.
У районі відповідальності оперативно-тактичного угруповання "Північ" російсько-окупаційні війська чотири рази обстріляли позиції ОС. Зранку російські найманці з напрямку Калинове-Борщувате випустили по українських опорних пунктах поблизу Новоолександрівки 17 мін 120-го калібру. Опівдні проти українських військових, які тримають оборону поблизу Оріхового, окупанти відкрили вогонь з міномета калібру 82 мм. Зі станкових протитанкових гранатометів, кулеметів великого калібру та стрілецької зброї бойовики двічі обстріляли укарїнські позиції неподалік Зайцевого.
"Внаслідок ворожих обстрілів один військовослужбовець зі складу Об'єднаних сил отримав поранення. Усі злочинні дії російських найманців отримали адекватну відповідь з боку українських військовослужбовців, які прицільним вогнем по опорних пунктах противника рішуче припиняли будь-яку ворожу активність. Втрати противника уточнюються", - додали у штабі ООС.



Нагадаємо, в лютому російські найманці під прикриттям артилерії намагалися прорватися через лінію розмежування поблизу Золотого на Луганщині, а ворожі диверсійно-розвідувальні групи штурмували спостережний пост "Лазня". Всього окупанти випустили понад 400 артилерійських снарядів і мінометних мін.
У березні противник розстріляв з ПТРК чотири вантажівки ЗСУ, у результаті чого четверо українських військових загинули, ще 18 отримали поранення.
7 квітня БПЛА російсько-окупаційних формувань атакував автомобіль знімальної групи одного і центральних українських телеканалів у зоні ООС. У результаті обстрілу ніхто не постраждав.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



