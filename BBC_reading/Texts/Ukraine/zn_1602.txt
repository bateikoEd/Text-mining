Нова можлива дата закінчення карантину - 12 травня. Але це не точно.

Карантин через Covid-19 по всій Україні запровадили 12 березня. Спочатку йшлося про незначні обмеження терміном на три тижні, але по мірі зростання кількості хворих на коронавірус уряд зробив їх жорсткішими та продовжив терміни. Багато хто очікував, що карантин закінчиться в цю п'ятницю, 24 квітня (одна з названих раніше дат). Однак завтра Кабінет міністрів має намір оголосити про чергове продовження. ZN.UA розповідає, скільки ще може тривати карантин в Україні і коли планується його пом'якшення.
 
На останній нараді у президента Володимира Зеленського з подолання епідемії COVID-19 йшлося про те, що карантин необхідно продовжити, адже Україна ще не пройшла піку захворюваності.
Джерела ZN.UA ще минулого тижня повідомляли, що на Банковій пік захворюваності очікують 5-10 травня. За умови, що на Великдень віруючі масово підуть до церкви, ігноруючи карантин. Після великодніх богослужінь, на які прийшли близько 130 тис громадян, прем'єр-міністр Денис Шмигаль підтвердив, що пік повинен настане на початку травня. При цьому в інтерв'ю "РБК-Україна" він припустив, що може бути цілих два піки - "орієнтовно в кінці квітня і між 3 і 8 травня".
Водночас міністр охорони здоров'я Максим Степанов заявив про те, що в Україні вже зараз високий рівень захворюваності, і це вагома причина для продовження карантинних заходів. Він розповів, що МОЗ наполягає на продовженні карантину до 12 травня. Відповідну постанову Кабміну запропонують розглянути на найближчому засіданні. Останнє має відбутися вже завтра, 22 квітня.
 
Денис Шмигаль ще два тижні тому заявляв про те, що говорити про ослаблення обмежень можна буде не раніше, ніж на початку наступного місяця. І то за умови, що в країні знизиться динаміка захворюваності на коронавірус. При цьому, за словами прем'єра, у травні українці повинні піти на роботу. Шмигаль вважає, що в першу чергу потрібно послабити карантинні заходи на некритичних об'єкти інфраструктури, які можуть зіграти роль у стабілізації економіки.
На початку місяця прем'єр також говорив про те, що основні карантинні обмеження діятимуть і після 24 квітня. Це стосується прогулянок, масових зборів та інших розваг. Також Шмигаль зазначив, що абсолютно всі продовжать носити маски, а для людей старшого віку, студентів та школярів карантин буде продовжено.
Проте, головний санлікар України Віктор Ляшко запевнив, що нові правила карантину передбачатимуть більше можливостей для прогулянок і фізичної активності людей на вулиці. Адже зараз українці не можуть пересуватися більше двох осіб, а в парках і зонах відпочинку можна тільки вигулювати тварин.
МОЗ також готується запропонувати Кабміну відкрити музеї та бібліотеки за умови дотримання дистанції, використання засобів індивідуального захисту і вимірювання температури на вході.
 
За словами прем'єра, в травні, при позитивній динаміці захворюваності, в Україні "запустять економіку". При цьому в квітні він кілька разів публічно говорив про те, що уряд розробляє стратегію поступового виходу з карантину. План складається з двох етапів.
В рамках першого етапу українці вийдуть на роботу. Це має відбутися на початку травня – початку червня. Зокрема, Кабмін планує створити 500 тисяч робочих місць, почати кредитну підтримку малого та середнього бізнесу, частково зняти обмеження на роботу громадського транспорту і ввести зміщений графік робочого дня.
Другий етап орієнтовно має розпочатися на початку червня – початку липня. На цей період заплановано завершення 2019-2020 навчального року та відновлення роботи громадського транспорту за новими правилами. Також уряд планує дозволити відвідувати зони відпочинку за умови дотримання норм безпеки і послабити умови ізоляції для літніх людей.


На сьогоднішній день в Україні на коронавірус захворіли 6 125 осіб. За останню добу зафіксували 415 нових випадків зараження. Всього в Україні за COVID-19 помер 161 людина, вилікувались - 367.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



