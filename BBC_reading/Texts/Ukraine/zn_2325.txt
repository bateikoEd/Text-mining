Міністр охорони здоров'я розповів про статистику захворювань.

Міністр охорони здоров'я України Максим Степанов провів у неділю, 3 травня, он-лайн брифінг щодо поточної ситуації з епідемією коронавірусу в Україні та карантинним режимом. ZN.UA відібрало головне з виступу міністра:
Тестування в Україні
За останні тижні кількість ПЛР-тестувань в Україні збільшилася з 700 до майже 7000 на добу, проте МОЗ планує досягти збільшення кількості тестувань до 10 тисяч. За минулу добу провели 5 424 тестувань. Найбільшу кількість підтверджених випадків за останню добу зафіксовано в Одеській (80), Чернівецькій (73) та Тернопільській області (45).
Також, міністр зазначив, що з майже 12 тисяч заражених в Україні, 2 325 – медичних працівників.
"Якщо говорити про кількість захворювань кожного дня, то вже 17 днів ми спостерігаємо захворюваність в рамках від 400 до 600 людей на добу. Ми вважаємо, що наші протиепідеміологічні та карантинні заходи дали свій результат. Він полягає в тому, що в нас не існує дуже серйозних спалахів, які б одразу відобразились на здатності системи охорони здоров'я надавати медичну допомогу", - зазначив Степанов.
Послаблення карантину в Україні
Коментуючи нещодавнє продовження ВООЗ дії глобального режиму надзвичайних ситуацій, Максим Степанов зазначив, що МОЗ бере до уваги рекомендації світових фахівців, в тому числі і з питання пом'якшення карантину.
"Якщо ми подивимось на це рішення, то воно надає дуже чіткий сигнал -  небезпека ще знаходить на дуже високому рівні, і тому ми не маємо права розслаблятися і казати, що все вже позаду. Дуже важливо, щоб ми і надалі дотримувались порад фахівців. Ми дослухаємось до їх порад, і на основі цих порад пропонуємо, які пом'якшення карантинних заходів і в які терміни будемо робити", - заявив міністр.
Глава МОЗ зазначив, що пом'якшення карантину в Україні, виходячи із сьогоднішньої ситуації, розпочнеться з 11 травня. Це відобразиться на дозволі прогулянок в парках, відкритті магазинів, салонів та перукарень. Однак, громадські місця мають поновлювати роботу з чітким алгоритмом та дотримання правил.
Поновлення медичних служб
Міністр охорони здоров'я також заявив, що МОЗ планує відновити раніше ліквідовані інфекційну та протиепідеміологічну служби.
"Те що стосується інших висновків, які ми виносимо з цієї пандемії, - ми розпочали процес відновлення як інфекційної, так і проти епідеміологічних служб, які, на жаль, в нас були повністю зруйновані", - зазначив Степанов.


Станом на неділю, 3 травня, в Україні зараження коронавірусною інфекцією підтвердили у 11 913 осіб, з них 502- за останню добу. Всього від ускладнень COVID-19 померли 288 пацієнтів та ще 1 547 – одужали. Як зазначає МОЗ, всього в країні провели майже 130 тисяч тестувань.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



