Міністр розповів про ситуацію з COVID-19 в Україні.

У вівторок, 21 квітня, міністр охорони здоров'я України Максим Степанов провів он-лайн брифінг щодо поточної ситуації з епідемією коронавірусу в Україні та карантинним режимом. ZN.UA відібрали головне, що потрібно знати.
Продовження карантину
МОЗ винесе пропозицію на засідання Уряду про продовження карантину після 24 квітня аж до 12 травня, заявив Степанов. При цьому міністерство планує робити пом'якшення карантинного режиму. Українцям дозволять гуляти в парках, відвідувати музеї та бібліотеки.
"На найближче засідання Уряду Міністерство охорони здоров'я буде виносити постанову щодо продовження дії карантину. Продовжувати ми збираємось до 12 травня. Це продовження викликано нашим рівнем захворюваності, який є, і тою небезпекою, яку несе коронавірусна хвороба" - зазначив міністр охорони здоров'я Максим Степанов.
Кількість тестувань в Україні
За добу в Україні здійснено 3710 досліджень методом ПЛР. Максим Степанов разом з головним санітарним лікарем України Віктором Ляшко розібрались у тому, чому за минулу добу кількість проведених тестів була значно нижчою, а сім областей України подали "нулі" у статистиці проведених тестувань. Як зазначає міністр - люди просто не звертались у центри на Великдень.
"По-перше, всі без виключення лабораторії по всіх областях працювали у звичайному режимі, тобто не робили собі перерву. Ці нулі були пов'язані з тим, що на Великдень багато людей просто не звертались до лікарів щодо проведення тестування методом ПЛР. Цю ситуацію ми також підтвердили тим, що у нас не було жодних надходжень на гарячу лінію щодо відмови у здійсненні ПЛР", - розповів Степанов.
Міністр також заперечив те, що приватні лабораторії та медичні центри мають заборону на проведення тестів на коронавірус.
"За весь час приватними лабораторіями методом ПЛР було проведено 3 900 тестів. Вони всі проводяться на комерційній основі. Єдине, що вимагає МОЗ – щоб всі випадки позитивних тестів в обов'язковому порядку були повідомленні в лабораторні центри МОЗ", - прокоментував він.
Підвищення зарплат лікарям
Як зазначає міністр, питання підвищення заробітної плати на 300% лікарям, які напряму працюють з COVID-19, має розмежовуватись по часу.
"Як і обіцяли, у нас є вирішення питання щодо зарплат лікарів. Тут є важливо розмежувати підвищення виплати медичним працівникам за роботу у березні та у всі наступні місяці. Якщо ми говоримо про березень, то це питання з боку уряду і міністерства охорони здоров'я вирішено в повному обсязі, всі кошти з державного бюджету перераховані на місця за рахунок медичної субвенції, зроблені всі розрахунки, і зараз ми сподіваємось, що органи місцевої влади та керівництво медичних закладів не будуть зволікати та в терміновому порядку виплатять ці 300% заробітної плати за березень всім людям, всім медичним працівникам, які працювали з COVID-19.
Друге питання – це питання підвищення заробітної плати до 300%, починаючи з 1 квітня. Цей ресурс був передбачений у змінах до Державного бюджету, який був прийнятий на минулому тижні. Президентом України вже підписано відповідний закон, передбачено близько 15, 8 млрд гривень саме на підвищення заробітної плати всім медичним працівникам, які працюють з COVID-19", - зазначив Степанов.
За його словами, на найближчому засіданні Уряду буде прийнято відповідне нормативне регулювання в який спосіб саме мають нараховувати заробітну плату.


Прем'єр-міністр України Денис Шмигаль повідомив про те, що уряд на початку травня очікує пік захворюваності на COVID-19. Після проходження піку, у країні почнуть запроваджувати антикризові заходи щодо підтримки економіки. Раніше в Офісі президента заявляли, що  очікують піку захворюваності 5-10 травня, за умови, що  на Великдень віряни масово підуть до церкви, ігноруючи карантин. Так і сталося, адже цього року на Великоднє богослужіння прийшло 130 тис. віруючих.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



