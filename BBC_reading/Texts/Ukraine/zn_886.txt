Віктор Трепак пояснив, що справу щодо Святослава Вакарчука відкрили з порушенням законодавства, та розповів про дії Ірини Венедіктової у цій ситуації.

Очільниця Офісу генерального прокурора Ірина Венедіктова маніпулює інформацією та лукавить, написав колишній заступник генпрокурора Віктор Трепак у своїй колонці для "Української правди". Мова йде про заяву генпрокурорки про те, що Трепак нібито хотів її підставити зі "справою Вакарчука".
Зокрема, у березні цього року слідчі Державної фіскальної служби зареєстрували кримінальне провадження за ч. 3 ст. 209 Кримінального кодексу (легалізація (відмивання) доходів, одержаних злочинним шляхом) стосовно народного депутата Святослава Вакарчука. Однак реєстрація справи не узгоджувалася з Кримінальним процесуальним кодексом України.
Адже згідно зі змінами, внесеними до КПК у грудні минулого року, вносити відомості щодо народного депутата до Єдиного реєстру досудових розслідувань може лише генеральний прокурор або виконувач обов'язків генерального прокурора.
"У зв'язку з цим в. о. керівника департаменту організації і процесуального керівництва досудовим розслідуванням органів поліції і фіскальної служби Т. Дунас написав рапорт на ім'я генпрокурора Ірини Венедіктової, у якому вказав на порушення закону при внесення в ЄРДР відомостей щодо народного депутат Святослава Вакарчука і на необхідність виправлення цієї ситуації відповідно до закону", - зазначив Трепак.
За словами колишнього заступника генпрокурора, він погодив відповідний рапорт та заніс його Венедіктовій. Однак, генпрокурорка не ухвалила жодного рішення та сказала залишити у неї рапорт, зазначив Трепак. Наступного разу питання про порушення закону під час реєстрації справи підняли під час службової наради, коли Венедіктова знайомилася з керівництвом вказаного департаменту та його роботою.
За словами Трепака, Дунас та його заступник А. Благовісна, а також керівник управління нагляду за дотриманням законів ДФС А. Коваленко самі пояснили генпрокурорці, що відомості до ЄРДР внесла неуповноважена особа. А це значить, що розслідування почали та здійснюють протизаконно.
Трепак пояснив, що законний вихід із такої ситуації один. Зокрема, рішення про внесення вказаних відомостей до ЄРДР має ухвалити уповноважена особа, у даному випадку Венедіктова. Якщо ж генпрокурорка це зробить, то необхідно визначити орган досудового розслідування, який залежатиме від того, за якою статтею КК України відкриють справу. За словами Трепака, якщо провадження зареєструють за статтею про ухилення від сплати податків, то органом досудового розслідування є Держбюро розслідувань.
"Венедіктова висловила інше бачення – вона запропонувала, щоб хтось з прокурорів Офісу генпрокурора зареєстрував провадження за ст. 366-1 КК (декларування недостовірної інформації), щоб далі направити його до НАБУ", - повідомив Трепак.
Він зазначив, що така позиція генпрокурорки також не узгоджується із законом. Адже рішення про початок розслідування щодо народного депутата має ухвалити у будь-якому разі генпрокурор. Окрім того, за словами Трепака, у відповідній заяві не вбачалося ознак злочину, передбаченого ст. 366-11 КК. У ній йшлося про імовірне скоєння іншого злочину.
"За такої ситуації, коли було допущено порушення вимог закону при внесенні відомостей до ЄРДР, я вжив відповідних заходів. Я направив листа в. о. голови ДФС України Сергію Солодченку з вимогою провести перевірку за фактом порушення вимог КПК при внесенні вказаних даних до ЄРДР та невідкладно направити згадані матеріали до Офісу генерального прокурора для прийняття генпрокурором рішення відповідно до КПК", - зазначив Трепак.
А згідно з КПК, генеральний прокурор за наявності законних підстав зобов'язаний внести відповідні відомості до ЄРДР, а за відсутності таких підстав – відмовити у їх внесенні.
"Тобто все, що у даному випадку я робив як заступник генпрокурора, полягало у тому, щоб у даному питанні все було зроблено за законом. А закон наділяє правом вирішувати таке питання виключно одну особу – генпрокурора. І не потрібно за когось ховатися чи перекладати свою "ношу" і відповідальність на когось. Якщо ти генпрокурор і закон наділяє лише тебе відповідним повноваженням – ухвалюй рішення. І ухвалюй відповідно до закону, а не як тобі чи комусь іншому хочеться", - підсумував Трепак.


Нагадаємо, Ірина Венедіктова заявила в інтерв'ю "Українській правді" про те, що Віктор Трепак нібито пропонував їй "легалізувати" незаконне відкриття справи проти Вакарчука. За версією генпрокурорки, Трепак начебто написав їй доповідну записку з рекомендацією внести в Єдиний реєстр досудових рішень відомості щодо Святослава Вакарчука, яке ДФС уже відкрила за заявою одіозного Андрія Портнова. За словами Венедіктової, у заяві Портнова йшлося про "передбачені законом заходи – мається на увазі податкова перевірка. Але без акту податкової перевірки, без нічого вноситься ЄРДР не фактове, а по особі народного депутата. А по народному депутату дані в ЄРДР можуть вноситися виключно генеральним прокурором".
Нагадаємо, що 30 березня Венедіктова підписала заяву Віктора Трепака про відставку. Сам Трепак в коментарі ZN.UA, розповів про те, що вирішив піти у відставку за власним бажанням і написав заяву ще 27 березня.
Покинути посаду Трепак вирішив після того, як Венедіктова змінила функціональні обов'язки заступників і відсторонила його від всіх справ, які розслідує Служба безпеки України, в тому числі від справи про напад на громадських активістів - Катерини Гандзюк, Сергія Стерненко та інших.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



