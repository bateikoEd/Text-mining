За словами журналістів, поліція на порушення карантину не реагувала.

Священнослужителі УПЦ Московського патріархату на порушення карантину, запровадженого для боротьби з поширенням коронавірусної інфекції, у ніч на 19 квітня пускали людей на великодні богослужіння до церков і храмів.
Одне з них відвідав і голова Херсонської обласної ради Владислав Мангер – фігурант "справи Гандзюк", той, кого активісти називають одним із замовників жорстокого вбивства, пише херсонське видання "Мост".
"Священики так званої Української православної церкви (Московського патріархату) вночі збирали вірян у Свято-Духівському кафедральному соборі. Опівночі священики водили хресний хід довкола храму, здійснювали всі свої обряди, до того ж, не забороняли парафіянам збиратися натовпом як біля храму, так і всередині", - зазначають журналісти.
Поліції, яка повинна стежити за дотриманням карантину, біля собору та на його території помітно не було, зауваження вірянам, які наражали себе і оточуючих на небезпеку, ніхто не робив. Хоча за порушення карантинного режиму в Україні передбачено адміністративне покарання – штраф від 17 до 34 тисяч грн.
"Скоріше за все, це пов'язано з тим, що разом із російськими священнослужителями цієї ночі в соборі молився голова облради Владислав Мангер. Його автомобіль стояв під храмом, а довкола собору ходили його охоронці", - наголошується в матеріалі.



Нагадаємо, 16 березня підозрюваного організатора вбивства Катерини Гандзюк, кримінального авторитета Олексія Левіна літаком доправили до Києва, український суд відправив його під арешт на два тижні. Екстрадицію підозрюваного дозволив суд болгарського міста Бургас після того, як 24 січня Левіна затримали в цій країні. 
Замовниками злочину батько вбитої активістки Віктор Гандзюк називав голову Херсонської облради Владислава Мангера, ексголову Херсонської ОДА Андрія Гордєєва та його колишнього заступника Євгена Рищука. З них трьох підозрюваним у справі проходить лише Мангер.
Однак реальні терміни отримали тільки виконавці злочину: Віктор Горбунов, Володимир Васянович, В'ячеслав Вишневський і Микита Грабчук, а також їхній ватажок Сергій Торбін ("Опер"). Завдяки угоді зі слідством і перекваліфікації справи, вони отримали лише від 3 до 6,5 років позбавлення волі.
Підозрюваний співорганізатор злочину Ігор Павловський нещодавно став підозрюваним ще й у створенні ОЗУ. Суд повторно відправив  його під варту.
Катерина Гандзюк померла 4 листопада 2018 року в київській лікарні. Офіційна причина смерті: поліорганна недостатність і хімічні опіки 39% тіла внаслідок нападу з використанням хімічної речовини (сірчаної кислоти).
Докладніше читайте в матеріалі Інни Ведернікової "Справа Гандзюк. Слово надається прокурору" для ZN.UA.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



