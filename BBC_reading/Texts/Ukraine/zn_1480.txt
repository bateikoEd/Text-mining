За тиждень ще понад 420 тисяч людей заразились новим коронавірусом.

COVID-19 у світі
На початку тижня, 13 квітня, у світі зафіксували 1 911 456 випадків зараження COVID-19, з яких майже 120 тисяч були летальними. Та вже у неділю, 19 квітня кількість заражень збільшилась до 2 332 450. З початку епідемії від ускладнень коронавірусної хвороби померли понад  160 тисяч людей та маже 600 тисяч осіб одужали.
Найбільшим центром захворювання у світі залишається США – в країні офіційно зафіксували 738 913 випадків зараження коронавірусом, 39 тисяч осіб померли. Окрім США, найбільше захворювань зафіксували в Іспанії (194 416 заражених), Італії (175 925 заражених) та Франції (151 793 заражених).
Міжнародна політика
Розслідування китайських журналістів виявило, що ген коронавірусу розшифрували в Китаї ще 2 січня - вірусолог Ши Чженлі з провінції Вухань першою  виявила і дослідила коронавірус SARS-CoV-2, але була змушена мовчати під тиском керівництва. Лікарів з Вуханю Лі Веньлян і Ай Фенякі, які поширили інформацію про коронавірус затримали та попередили про наслідки через "розповсюдження неправдивої інформації".  У лютому Лі Веньлян  помер від ускладнень коронавірусу, оскільки лікаря змусили працювати без спецодягу. Лабораторію, звідки опублікували генетичну модель вірусу закрили.
Окрім цього, влада Китаю запровадила нові обмеження на публікацію наукових досліджень про походження COVID-19 . Багато фахівців стверджують, що КНР маніпулює своїми знаннями про вірус та медичною допомогою бідним країнам для поширення свого політичного впливу. Світові лідери, особливо президент США Дональд Трамп не раз вимагали від Китаю "зізнатися" у походженні вірусу.
Італійські ЗМІ повідомляють, що Кремль почав кампанію підкупу італійців. Через популярний месенджер WhatsApp поширюється розсилка повідомлень з пропозицією рядовим італійцям записати хороший відео коментар про Путіна, Росію і російську "допомогу" Італії за 200 євро.
У столиці Росії також ввели нову цифрову систему для відстеження поширення коронавірусної хвороби,  яка ставить під загрозу конфіденційність особистих даних москвичів.
У цей час ООН закликали країни-члени Ради Безпеки організації підтримати заклик до припинення вогню і зосередитись на боротьбі з пандемією. Найбільші країни, що входять до Ради, такі як США, Китай, Франція та Велика Британія, вже погодились припинити проведення військових дій. Однак Росія все ще не надала відповіді.
Економіка
Президент США Дональд Трамп вирішив оголосити країну готовою повернутися до роботи вже 1 травня. Він оголосив, що його адміністрація близька до завершення плану з відновлення роботи підприємств і скасування карантину для галузей економіки.
До того ж, Трамп на прес-конференції в Білому домі заявив, що Вашингтон призупиняє внесення внесків у бюджет ВООЗ, оскільки, як він заявляє, дії організації сприяли поширенню коронавірусу.
Велика Британія відмовилась підтримувати США та урізати видатки на ВООЗ, а Білл Гейтс зазначив, що таке рішення американців є дуже небезпечним.
Японський уряд вирішив повторити приклад США з "вливання капіталу" в економіку" та роздати всім своїм громадянам по 100 тис. ієн (926 доларів США) в знак підтримки в період кризи.
Соціум
Задля підтримки медиків у час активної роботи через пандемію, у Ріо-де-Жанейро статую Христа "одягнули" в медичний халат. Художники проектували на статую фотографії та слова підтримки медпрацівникам з усього світу.
Поки увесь світ знаходиться на карантині, у людей почали змінюватись їх усталені звички. Британська компанія Opinium провела опитування, за яким визначила, що під час самоізоляції у британців змінилися алкогольні звички. Українці на карантині також змогли переглянути свої хобі – за запитами у пошуковій мережі експерти виявили, чим найбільше цікавляться на самоізоляції в Україні.
Карантин також вплинув на культурне життя світу. Організатори Міжнародного каннського кінофестивалю повідомили, що переглядають звичний формат проведення церемонії.
Наука
Вчені з Кембриджського університету вивчили філогенетичну еволюцію коронавірусу SARS-CoV-2 і змогли визначити, як він мутував, рухаючись з Азії в інші частини світу. В результаті дослідникам вдалося виділити три генетичних варіанти коронавірусу.
Спеціальний представник ВООЗ з питань пандемії коронавірусу Девід Набарро заявив, що носіння медичних масок має увійти в буденність і стане новою реальністю для людства через пандемію.
Острів Гренландія став єдиним місцем у світі без коронавірусу. Раніше там захворіли 11 людей, але всі вони одужали.
Україна
Минулого тижня  МОЗ зафіксували 2777 випадків COVID-19 в Україні, 83 з яких були летальними. Станом на неділю, 19 квітня, в Україні число заражених коронавірусною інфекцією досягло вже 5 499. З початку епідемії від коронавірусу в Україні померла 141 людина та 347 осіб – одужали.
Зазначається, що обговорювати питання послаблення карантинного режиму будуть вже після 24 квітня.
Як повідомляв уряд, кількість тестувань на коронавірус в Україні збільшили до 3 тисяч на день. Особливо ситуацію контролюють у столиці –  у всіх, в'їжджає до Києва, почали перевіряти температуру та, у разі підозри, госпіталізувати. Зокрема ZN.UA публікувало карту встановлених блокпостів на в'їздах до Києва.
Однак, не зважаючи на збільшені масштаби тестування, експерти вважають, що інформація про коронавірус в Україні може не відбивати справжню ситуацію.
Зокрема, більше сотні випадків зараження COVID-19 за тиждень зафіксували у Києво-Печерській Лаврі. Померло декілька священнослужителів, серед яких був 73-річний архімандрит Нектарій та ієродиякон Наум.
Міністерство освіти та науки, своєю чергою повідомило, що цей навчальний рік пройде без останніх дзвоників та випускних, а наступний почнеться з масштабних перевірок знань школярів. Також, в.о. міністра освіти та науки України Любомира Мандзій зазначила, що існує ймовірність перенесення ЗНО на серпень.
У цей час президент України Володимир Зеленський підписав закон, який дозволив на час карантину обробляти персональні дані українців без їхньої згоди - мова йде про особисті дані осіб, які госпіталізовані або перебувають на самоізоляції.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



