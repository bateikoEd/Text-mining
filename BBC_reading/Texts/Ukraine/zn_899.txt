Омбудсмен знайшла порушення заходів проти COVID-19.

У ДУ "Київський слідчий ізолятор" не виконується карантинний план щодо запобігання коронавірусу. Таку заяву зробила Уповноважена Верховної Ради з прав людини Людмила Денісова. Про це вона повідомила у вівторок, 7 квітня, за підсумками перевірки СІЗО.
Про моніторингову перевірку у Київському СІЗО Денісова повідомила у себе в Facebook.
"Надала рекомендації керівництву пенітенціарної установи, аби якнайшвидше виправити ситуацію та убезпечити працівників установи та тюремне населення від поширення коронавірусної інфекції. Крім того, відповідні акти реагування з рекомендаціями будуть надані Міністерству юстиції України", - написала вона.
В цей час,  прессекретар прокуратури Києва Надія Максимець у своєму дописі заявила, що Прокуратура міста Києва ініціювала проведення розслідування через ймовірне порушення правил карантину службовими особами Київського слідчого ізолятора.
"За результатом сьогоднішнього візиту Омбудсмена Людмили Денісової в ДУ "Київський слідчий ізолятор" прокуратура міста Києва ініціювала проведення службового розслідування щодо виявлених фактів недотримання службовими особами установи санітарних та протиепідемічних заходів, направлених на запобігання поширенню коронавірусу. Зауважу, що лише тиждень тому за участі представника прокуратури, київської міської медичної служби та адміністрації СІЗО була проведена екстрена нарада щодо готовності установи реагувати на сьогоднішні виклики, пов'язані з коронавірусом", - повідомила Максимець.
За її словами, у Київському СІЗО  в наявності близько 4 тисячі медичних масок, якими забезпечуються персонал, ув'язнені, та ті, що беруть участь у судових засіданнях. Жодного випадку смерті ув'язненого, яка була б пов'язана з гострою респіраторною хворобою, за цей час в установі не трапилося.



Раніше у щорічному звіті Ради Європи повідомили про те, що Україна входить в число країн з найбільшою кількістю ув'язнених. Зараз в українських в'язницях перебувають 52 973 осіб. 
Міністр юстиції Денис Малюська також заявив про те, що найбільший виклик для Міністерства юстиції під час епідемії - забезпечити готовність в'язниць і СІЗО до протидії хвороби. За його словами, рано чи пізно вірус в пенітенціарну систему потрапить. 
Станом на вівторок, 7 квітня, в Україні зафіксовано 1462 випадків коронавірусної хвороби COVID-19. У лавах Збройних силах України зафіксували першу смерть від коронавірусу. Померла працівниця ЗСУ однієї з військових частин з Івано-Франківської області.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



