Злиті ексюристом Януковича дані щодо результатів експертизи прозоро натякають, до якої кваліфікації готують справу.

Одеський активіст Сергій Стерненко отримає підозру в будь-якому випадку, питання лише в кваліфікації справи, заявила новопризначена генеральна прокурорка Ірина Венедіктова. Захищаючись під час чергового нападу, активіст смертельно поранив одного з нападників.
"Щодо Стерненка підозра буде в будь-якому випадку, кваліфікація йде або 115-а стаття, або 118-а, але і так, і так це підозра. 115-а – це вбивство, 118-а – це вбивство через самозахист. Різниця – у кваліфікації, і це зроблять слідчі та прокурори, а явно не генеральний прокурор", - наголосила Венедыктова в інтерв'ю "Українській правді".
За навмисне вбивство передбачено від 7 до 15 років позбавлення волі, аж до довічного ув'язнення. За вбивство при перевищенні заходів самооборони – виправні роботи або до 2-3 років обмеження/позбавлення волі.
За словами Венедіктової, справу кваліфікуватимуть, зокрема, на основі нещодавно отриманих результатів експертизи. Примітно, що першим про результати експертизи, що проводилася в інституті судмедекспертизи, повідомив Андрій Портнов – колишній юрист експрезидента-втікача Віктора Януковича.
"А буде підозра? Звичайно, підозра буде, просто розуміння, за якою статтею, і це не від мене ініціатива виходитиме і ні від кого. Тому що справа розслідується 2 роки, ви ж розумієте, що вона рано чи пізно закінчиться? Питання кваліфікації", - заявила генпрокурорка, додавши, що справа є для неї резонансною, оскільки стосується захисту активістів.
Нагадаємо, 30 березня Венедіктова підписала заяву Віктора Трепака про відставку з посади заступника генпрокурора. Сам Трепак у коментарі ZN.UA, пояснив, що подав у відставку за власним бажанням ще 27 березня
Таке рішення заступник генпрокурора ухвалив після того, як Венедіктова змінила функціональні обов'язки заступників і відсторонила Трепака від усіх справ, які розслідує Служба безпеки України, зокрема і від справ про напади на громадських активістів.


Увечері 24 травня 2018 року на одеського активіста Сергія Стерненка напали неподалік від його будинку двоє зловмисників. Під час зіткнення активіст отримав ножове поранення руки, а один з нападників – смертельне поранення в область живота. Стерененко стверджує, що завдав поранення нападникам ножем, який відібрав у них же.
Під час нападу на Стерненка був убитий 25-річний Іван Кузнєцов. Другого нападника – 30-річного Олександра Ісайкула поліція відпустила в статуті свідка. Це був уже третій збройний напад на Стерненка. Під час першого він отримав різані рани, під час другого – вогнепальне поранення.
У жовтні 2019 року справу Стерненка передали до слідчого управління СБУ у зв'язку з можливою причетністю одеських поліцейських до організації нападу на активіста.
Стерненко та інші одеські активісти вважають, що за терором проти них стоять мер міста Геннадій Труханов та близькі до нього бізнесмен Володимир Галантерник і кримінальний авторитет Олександр Ангерт ("Ангел"), які фактично монополізували корупцію в Одесі. А місцева поліція і прокуратура фактично захищають інтереси цього угруповання.
Докладніше про підготовку третього замаху на одеського активіста читайте в матеріалі Віталія Коломійця "Напад на Стерненка: ексклюзивні показання свідка" для ZN.UA.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



