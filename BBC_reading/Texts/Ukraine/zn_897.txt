Російські лікарі щоденно оглядають бойовиків, цивільне населення кинуте напризволяще.

У тимчасово окупованій Амвросієвці (Донецька область) зафіксовано першу смерть від коронавірусу. Але підконтрольна Росії окупаційна "влада" продовжує приховувати інформацію щодо ситуації з поширенням COVID-19 та кількості хворих.
"За наявною інформацією, 4 квітня у Центральній районній лікарні м. Амвросієвка помер громадянин, інфікований коронавірусом. Цей факт замовчується, відповідна медична документація вилучена", - повідомили у Міністерстві реінтеграції тимчасово окупованих територій.
У Центральній міській багатопрофільній лікарні тимчасово окупованої Кадіївки (Луганська область) російські лікарі щоденно оглядають бойовиків окупаційних військ. Водночас мирні мешканці належної медичної допомоги позбавлені.
Тож цивільному населенню залишається сподіватись лише на гуманітарну допомогу. До кінця поточного тижня Міжнародний комітет Червоного Хреста планує відправити в Донбас тести для виявлення коронавірусу, апарати штучної вентиляції легенів, маски, рукавички та інше.
З боку окупаційних адміністрацій запит на гуманітарну допомогу, як і раніше, не надходив. "Це в котре підтверджує те, що, незважаючи на погіршення епідеміологічної ситуації, окупаційна "влада" продовжує приховувати реальний стан речей", - наголосили в міністерстві.


Окупанти тривалий час замовчували та продовжують замовчувати інформацію щодо ситуації із коронавірусом в ОРДЛО, списуючи смерті від пневмонії, яку може викликати COVID-19, на "свинячий грип".
30 березня в ОРЛО "офіційно визнали" перший випадок захворювання на коронавірус, за даними МВС України, в ОРДО у самій лише окупованій Горлівці таких хворих 12, втім, "офіційно" - лише один у Макіївці.
16 березня України закрила кордони для іноземців. Під час дії заборони на територію країни не можуть в'їхати іноземці та громадяни без громадянства. Робота пунктів пропуску на лінії розмежування в Донбасі призупинена, перетнути лінію розмежування можуть лише певні категорії громадян.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



