Шлях 25-ї УАЕ був тривалим та складним через запроваджені у багатьох країнах карантинні обмеження.

Учасники 25-ї Української антарктичної експедиції прибули на станцію "Академік Вернадський", повідомляє прес-служба Міністерства освіти і науки України.
"Учасники 25-ї Української антарктичної експедиції (УАЕ) подолали останній відрізок шляху до Антарктиди та дісталися станції "Академік Вернадський". Після 6 днів дороги кораблем команда прибула на острів Галіндез пізно вночі (за київським часом) сьогодні, 21 квітня 2020 року", - йдеться у повідомленні.
На "Вернадському" їх чекали колеги з 24-ї експедиції, які відзимували там уже більше року, а також сезонний загін науковців, що перебуває в Антарктиді кілька місяців.
Шлях експедиції цього разу був довшим через пандемію коронавірусу COVID-19 та запроваджені у багатьох країнах карантинні обмеження.
"Через ситуацію в світі з коронавірусом та карантином у 25-ї експедиції була, мабуть, найтриваліша та найскладніша подорож до Антарктиди", - наголосив очільник Національного антарктичного наукового центру МОН Євген Дикий.
Так, команда 25-ї УАЕ, не змогла з першого разу дістатись Антарктиди і змушена була повернутися до Києва. Згодом експедицію все ж вдалося доправити до Чилі наприкінці березня. У цій країні українські полярники провели два тижні – вони перебували на обсервації. І 14 квітня вирушили на станцію "Академік Вернадський". 
Після таких складнощів у команди полярників залишалося лише одне випробування на шляху до Антарктиди - прохід штормової протоки Дрейка, яка є однією з "найскаженіших" у світі. Втім, цього разу вона виявилася досить спокійною.
"Ми навіть жартували, що можна перейменувати її в Дрейк lake – озеро Дрейка. Мабуть, це був подарунок долі за нашу непросту попередню частину мандрівки", -  поділився враженнями лікар 25-ї УАЕ Ігор Дейнека.
Упродовж кількох наступних днів полярник мають розвантажити корабель – у Чилі на нього погрузили близько шести фур запасів продуктів, приладів та пального. Погодні умови на станції "Академік Вернадський" складні: зараз там вітряно та сніжно. Самі ж полярники кажуть, що мають чудовий, святковий настрій, з яким працювати набагато простіше.
Після розвантаження судна команда 24-ї УАЕ передасть станцію наступникам та вирушить додому. 
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



