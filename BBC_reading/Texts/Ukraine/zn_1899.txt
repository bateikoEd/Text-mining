Міська влада екстрено зібрала комісію з надзвичайних ситуацій.

Міський голова Запоріжжя Володимир Буряк дав завдання екстрено зібрати міську комісію з питань ліквідації наслідків надзвичайної ситуації з приводу виявлення осередку зараження людей коронавірусом. В одному з міських гуртожитків виявили 11 хворих на коронавірусну інфекцію. Про це повідомляє пресслужба Запорізької міської ради.
"Наразі відомо, що в одному з гуртожитків у Олександрівському районі виявлено 11 хворих на коронавірусну інфекцію. Проводяться відповідні протиепідемічні заходи: гуртожиток закрито та буде проведено санітарну обробку, а всім його мешканцям зроблять тести на виявлення коронавірусу", - йдеться в повідомленні.
Міський голова Запоріжжя зазначив, що інфікованих та тих, хто з ними контактував відправили на обсервацію у місцеві лікарні, а сам гуртожиток визнали "інфікованим об'єктом". Його закрили на карантин, проводиться дезінфекція приміщень.
Повідомляється, що заражених доправили до міської лікарні №8, яку влада спеціально виділила для цього.
Наразі місцева влада встановлює список всіх контактних осіб заражених, які не проживають у гуртожитку - зокрема, родичі хворих, працівники, які обслуговують гуртожиток.
"Тести на виявлення коронавірусу будуть зроблені всім без виключення мешканцям гуртожитку, адже більшість хворих не мали жодних симптомів хвороби, але були її переносниками", - написав Буряк у своєму дописі в Facebook.



Раніше Володимир Буряк відмовився зупиняти рух громадського транспорту за настановою МОЗ, заявивши, що медикам, комунальникам, працівникам магазинів, аптек і взагалі тим, хто не має змоги працювати дистанційно, потрібно якось добиратися на роботу.
Пізніше на відмову Буряка відреагували СБУ і МВС. Президент України Володимир Зеленський заявив, що ігнорувати постанову Кабінету міністрів про протидію поширенню коронавірусу "неприпустимо".
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



