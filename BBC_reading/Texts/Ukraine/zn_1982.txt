У міністерстві також перевірять якість закупівель в областях.

Міністерство охорони здоров'я формує державний резерв медтоварів на випадок, якщо в Україні знову станеться епідемія. Наразі в МОЗ складають список переліку необхідних засобів індивідуального захисту та їх необхідну кількість. Про це повідомив міністр охорони здоров'я України Максим Степанов на брифінгу у понеділок, 27 квітня.
"Хочу повідомити, що окрім поточної закупівлі засобів індивідуального захисту, таких як костюми біологічного захисту, маски, респіратори – все те, що потрібно нашим медичним працівникам, МОЗ запропонувало і зараз складає відповідний перелік і кількість, яка необхідна, щоб було закуплено всі ці речі до державного резерву. Ми всі з вами пам'ятаємо,  що на початок пандемії ми стикнулися з тим, що їх взагалі не було. Вони були повністю відсутні у нашому державному резерві", - розповів Степанов.
За його словами такий резерв допоможе Україні забезпечити медичних працівників усім необхідним при майбутніх епідеміях. Водночас міністр зазначив, що питання виділення коштів і закупівлі засобів індивідуального захисту, коли кошти виділяються органами місцевого самоврядування, знаходяться на контролі в місцевих ОДА.
"Але звісно, МОЗ контролює цей процес – що саме закуповується, в який спосіб. Бо для нас дуже важливо щоб ті засоби індивідуального захисту відповідали певним стандартам. Простіше кажучи, щоб вони дійсно захищали наших медичних працівників".
За словами Степанов в Україні зараження коронавірусом виявили вже у 1 749 медиків, тому МОЗ почало перевірку закупівель товарів медичного призначення для захисту медичних працівників. Минулого тижня міністерство розіслало відповідні запити до ОДА, щоб у розрізі кожного регіону отримати інформацію про закупівлі.
"Ми бачимо зараз непоодинокі випадки, коли надають не засоби індивідуального захисту чи костюми біологічного захисту, а спокійно закуповують костюма маляра і вважають це правильним. Наслідки ви чуєте від мене кожного ранку, коли я повідомляю, яка кількість медичних працівників захворіла", - заявив Степанов.



Як повідомляє МОЗ, станом на 9 ранку 27 квітня в Україні зафіксовано 9 009 випадків зараження коронавірусною інфекцією. За минулу добу зараження підтвердилось ще у 392 пацієнтів.  Найбільша кількість заражень зафіксована у Чернівецькій області (1375 випадків), в Івано-Франківській (761) та в Києві (1220).
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



