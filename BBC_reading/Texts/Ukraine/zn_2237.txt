Ресторан "Купецький двір" розташований у Кончі-Заспі.

Ресторан "Купецький двір", розташований у Конча-Заспі під Києвом, продовжує обслуговувати VIP-клієнтів попри карантин, передає "Радіо Свобода".
Журналісти проекту "Схеми" протягом декількох днів фіксували, як до закладу під'їжджають автомобілі преміум-класу, а відвідувачі проводять у закладі по кілька годин.
Серед гостей ресторану журналістам вдалося впізнати Вадима Столара, члена парламентської фракції проросійської "Опозиційної платформи – За життя", і Дениса Комарницького, київського чиновника часів Леоніда Черновецького.
Mercedes Комарницького був припаркований біля ресторану 23 квітня поруч із автомобілем Столара.
У коментарі "Схемами" депутат заявив, що прогулювався в лісі з екс-посадовцем, з яким його "пов'язують 20 років дружби".
Коли журналісти намагалися забронювати столик у ресторані їм відмовили, пославшись на карантин.
Потрапити на територію закладу знімальній групі завадила охорона: сек'юріті погрожували "розбити голови" журналістам.
Чоловік, який назвався власником ресторану, вимагав, щоб журналісти не заважали роботі закладу. При цьому стверджував, що відвідувачі нібито не їдять в ресторані, а замовляють страви на винос.
При цьому знімальна група за кілька днів бачила чимало людей, які покидали ресторан без будь-яких пакунків.
Основна частка в ТОВ "Ресторан" Купецький двір" належить Руслані Самоткал - дружині бізнесмена Едуарда Самоткала, президента групи компаній Dara Group. ЗМІ називали його одним із співвласників одеського ринку "Привоз". САП і НАБУ підозрювали Самоткала у привласненні 10,5 млн гривень гривень на Южно-Українській атомній електростанції з допомогою пов'язаної з ним компанії ТОВ "Уніс-Центр".

Це вже не перший виявлений ресторан для VIP-клієнтів, який ігнорує карантин.


Журналісти проекту Bihus.Info протягом декількох днів знімали відвідувачів ресторану "Велюр" у центрі Києва. Серед них – народні депутати Антон Яценко, Ігор Негулевський і Олександр Кабанов, перший заступник керівника ОП Сергій Трофімов і бізнесмен Павло Куфтирєв.
Власник ресторану, заступник голови парламентської фракції "Слуги народу" Микола Тищенко запевнив, що "Велюр" дотримується карантину і відвідувачів не приймає. За його словами, він зустрічається в ресторані з людьми, які "готують велику програму перетворення" Києва.
Поліція перевірила ресторан Тищенка, але порушень не знайшла: відвідувачів під час візиту правоохоронців у закладі не було.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



