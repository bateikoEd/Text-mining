Корреспондент знімав акцію протесту підприємців

У середу, 29 квітня, під будівлею Кабінету міністрів у Києві поліціянти побили журналіста hromadske Богдана Кутєпова, який вів прямий ефір з акції протесту підприємців, що вимагають скасування деяких обмежень через карантин.
Як видно на відео Кутєпова, поліціянти зламали його техніку через те, що він "стояв на зеленій зоні".
Журналіст пояснив, що має "службову необхідність" знімати з того місця, де краще видно протест.
На прохання Кутєпова пояснити, чому він повинен відійти від цього місця, поліціянт сказав "або забираєш камеру, або я її зламаю". З цими словами на журналіста накинулися і виштовхнули з газону. Все це відбувалося в прямому ефірі.
Після цього правоохоронці обурилися тим, що журналіст продовжував знімати, погрожуючи йому.
Прямий ефір довелося перервати. Журналісти викликали поліцію, і зараз пишуть заяву про скоєння злочину.

Як пізніше повідомили в поліції Києва, oщодо інциденту вже проводиться перевірка.
Повідомляється, що на місце інциденту прибули слідчі Печерського управління поліції після того, як надійшло повідомлення від журналіста.
"Щоб з'ясувати всі обставини інциденту, на місце події прибула слідчо-оперативна група Печерського управління поліції. Проводиться перевірка, матеріали якої будуть передані в Державне бюро розслідувань для ухвалення процесуального рішення", - йдеться в повідомленні.
Як повідомляє Суспільне, в акції беруть участь близько 500 людей. Учасники приїхали на машинах з усієї Україні та стали у два ряди, чим порушили правила дорожнього руху. Представники правоохоронних органів викликали евакуатори, щоб прибрати машини з проїзної частини, через що між представниками Нацгвардії та учасниками протесту стався конфлікт.
Учасники дотримуються карантину, тримають дистанцію, стоять на відстані метру один від одного, прийшли в масках та рукавичках.
До учасників акції вийшов народний депутат від фракції Голос Ярослав Железняк, який повідомив, що у комітетах будуть виносити питання про послаблення карантину, а також будуть обговорювати послаблення для підприємців у вигляді звільнення від податків, перевірок та зайвої звітності.
З 12 березня на всій території країни діє карантин. Минулого тижня Кабінет міністрів продовжив карантинні заходи до 11 травня. Водночас уряд неодноразово посилював обмежувальні заходи у зв'язку з поширенням коронавірусу.
24 квітня Кабінет міністрів оприлюднив план поступового виходу з карантину, що складається з п'яти етапів. Якщо різкого сплеску захворюваності не буде, впроваджувати послаблення почнуть вже 12 травня.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



