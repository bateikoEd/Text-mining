Міський голова вважає, що від цього страждає місто і люди.

Чернівецька область залишається епіцентром епідемії за кількістю хворих COVID-19 (1053 випадків на 6125 по всій країні). При цьому міський голова Чернівців Олексій Каспрук та голова Чернівецької ОДА Сергій Осачук розходяться не тільки у стратегічному баченні боротьби з епідемією, але і в кількісних даних, що стосуються реальної картини у її осередку. Міський голова Чернівців прокоментував ZN.UA свою позицію.
"Чи є у мене відчуття, що реальна картина по місту масштабніша? Так, є. Але це навряд чи тільки в Чернівцях. Це по всій країні. Роблять на обласному рівні все можливе, щоб впоратися з епідемією? Сподіваюся, що роблять. Хоча, не буду заперечувати, що були не дуже адекватні ситуації, коли проходять одні вихідні, другі — і жодних аналізів, ніяких хворих. Пацієнти в лікарні надходять, а результатів немає. Звичайно, може вони вже просто фізично не справляються з ситуацією. Адже за великим рахунком необхідного обладнання в наших лабораторіях немає, а є тільки у лабораторних центрів", - розповів Каспрук.
Він додав, що статистика зараз централізовано надходить в Київ через обласну адміністрацію. За словами Каспрука, на початку епідемії він хоч щось ще розумів, але зараз область категорично заборонила повідомляти місту якусь інформацію. Тільки офіційно раз в день йде зведення і все. Тому оперативного бачення того, що відбувається у Чернівцях, у мене немає, зазначив міський голова.
"Всю інформацію я отримую тільки з відеозвернень губернатора. Скільки людей захворіло у місті, скільки підтверджено та інше. Основна схема взаємодії і щодо ситуації, і щодо цифр повинна бути на рівні комунікації міста та області. Зробили тести, підтвердили і відразу скинули на міське відділення охорони здоров'я, щоб я теж розумів ситуацію. Але у нас тут своя місцева специфіка. Зараз в обладміністрації працює команда людей, які мене знімали з посади. Звідси ноги ростуть", - розповів міський голова Чернівців.
За словами Каспрука, у нього з головою ОДА Осачуком не протистояння, а відсутність розуміння того, що треба діяти разом, узгоджувати рішення та інше.
"Наприклад, закривають усі ринки в місті. А це — десятки тисяч підприємців. Ну, хлопці, покличте мене хоча б, щоб ми разом якось подумали. І, може, не за дві години це зробили, а на наступний день. Щоб люди якось спланували свої дії і заспокоїлися. Їх і так вся ця ситуація дуже сильно хвилює. І психологічно, й економічно", - зазначив Каспрук.
Міський голова розповів, що як очільника міського штабу з надзвичайних ситуацій його спочатку не включили в обласний штаб. За його словами, така ситуація була не тільки в Чернівцях.
Але після того як мери публічно висловили свою позицію, Каспрука все ж почали запрошувати на засідання штабу, але в статусі гостя. В такому разі він може тільки дивитися, як члени обласного штабу голосують за "вже розроблені і по суті прийняті кимось рішення". На думку Каспрука, через таку ситуацію страждає місто.
"З нашої сторони ще на старті епідемії були різні пропозиції. Я публічно і офіційно пропонував закрити місто, коли люди почали масово поверталися з тієї ж Італії. Тоді загальна картина була набагато краще. Однак ввели Нацгвардію, встановили КПП, область закрили, а місто — ні. Народ повернувся додому і поїхав у Чернівці за покупками. Чому мене не почули?", - додав Каспрук.
За словами міського голови, зараз він концентрується на тому, на чому може. Зокрема, на матеріально-технічному забезпеченні лікарень.
"І тут є велика проблема. Ми возимо кисень для своїх лікарень зі Львова. У той час як у місті є підприємства, які його виробляють. У свій час ми брали в них кисень для лікарень, але потім ці фірми втратили ліцензії. Зараз їм треба допомогти з ліцензуванням, адже вони не тільки Чернівці забезпечували, а всю область. Найближчий виробник — у Львові. Ось і ганяємо і машини, і людей. Напевно, губернатор теж повинен був би включитися в цю історію. Я попросив народного депутата, може, допоможуть", - зазначив міський голова.


Детальніше про те, як у розпал епідемії голова Чернівецької ОДА та міський голова Чернівців продовжують мірятися м'язами читайте в матеріалі Інни Велерникової для ZN.UA "Бійка під час чуми".
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



