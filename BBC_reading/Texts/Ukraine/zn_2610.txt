Противник задіяв ствольну артилерію, міномети, БПЛА, БМП і піхотну зброю.

Шестеро українських військовослужбовців отримали поранення в ході бойових дій у зоні проведення операції Об'єднаних сил у четвер, 7 травня. Бойовики російсько-окупаційних формувань 13 разів порушили режим припинення вогню, задіявши ствольну артилерію, важкі міномети, БПЛА, бронетехніку і піхотну зброю. Бійці ЗСУ відповідали на ворожі обстріли вогнем зі штатного озброєння. Втрати противника уточнюються, повідомляє пресцентр штабу ООС.
Позиції Збройних сил України в районі Мар'їнки на Донеччині (зона відповідальності оперативно-тактичного угруповання "Схід") супротивник двічі накривав вогнем з мінометів калібру 82 міліметри, обстрілював зі станкових протитанкових гранатометів (СПГ), великокаліберних кулеметів і стрілецької зброї.
Проти захисників Старогнатівки окупанти задіяли безпілотний літальний апарат. БПЛА скинув на українські укріплення гранатометный постріл ВОГ-17. Потім по позиціях ЗСУ вела вогонь ворожа бойова машина піхоти.
Широкине бойовики двічі обстріляли з 82-мм мінометів, автоматичних станкових гранатометів (АГС) і великокаліберних кулеметів.
По Новоселівці Другий окупанти били з АГС, а по окраїнах Авдіївки – ще з ручних протитанкових гранатометів (РПГ).
Новотошківське на Луганщині (зона відповідальності оперативно-тактичного угруповання "Північ") опинилося під вогнем ворожої артилерії калібру 122 міліметри і 120-мм мінометів: під час трьох обстрілів противник витратив 19 артилерійських снарядів і чотири мінометних міни.
Окраїни Оріхового бойовики також накрили мінометним вогнем, випустивши 18 мін калібру 82 міліметри.
По Кримському бойовики били зі 120-мм мінометів.
"Рішучими діями і ефективним застосуванням чергових вогневих засобів Об'єднані сили припинили ворожі обстріли. Окупанти отримали адекватну відповідь від українських вояків... Ситуація в районі проведення операції Об'єднаних сил залишається контрольованою", - запевнили в штабі.



26 червня 2019 року  українські підрозділи під контролем ОБСЄ були відведені від Станиці Луганської. З 29 по 31 жовтня тривало відведення ЗСУ від Золотого на Луганщині, 9-11 листопада проходило розведення в районі Богданівки і Петрівського на Донеччині.
Однак після відведення ЗСУ вогнева активність бойовиків лише зросла. За перші півтора місяці 2020 року противник майже 150 разів застосував ствольну артилерію і важкі міномети, витративши близько 1,5 тис. боєприпасів.
Уранці 18 лютого бойовики прикриттям артилерії намагалися вчинити прорив через лінію розмежування поблизу Золотого на Луганщині, а ворожі ДРГ штурмували спостережний пост "Лазня". Всього суперник випустив понад 400 артилерійських снарядів і мінометних мін.
У березні противник розстріляв з ПТРК чотири вантажівки ЗСУ, убивши чотирьох і поранивши 18 українських військовослужбовців. З початку року зоні ООС загинули 33 українських бійці.
Детальніше про ситуацію в зоні ООС і сценарії її розвитку читайте в матеріалах Юрія Бутусова "Війна Зеленського: чи можна зупинити Путіна розведенням?" і "Шлях війни" для "Дзеркала тижня. Україна".
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



