54% українців позитивно оцінюють проєкт.

В межах проєкту "Всеукраїнська школа онлайн" вже відбулося 392 уроки загальною тривалістю близько 7 тис 840 хвилин , які лише на YouTube МОН переглянули майже 6 млн разів. Зараз організатори роблять роботу над помилкам, які випливали впродовж минулих двох тижнів. Мова йде, зокрема, й про ті помилки, які допускають вчителі під час викладання.
"У межах проєкту було підготовлено процедуру попереднього експертного перегляду відео, а також залучено експертів, що системно працюють разом із підпорядкованим МОН Українським інститутом розвитку освіти (УІРО. – ред.). Їхнє завдання – на етапі постпродакшну переглядати уроки і вносити свої правки. Однак у зв'язку зі стислими термінами підготовки відео, впродовж першого тижня експертиза не відбувалася", – пояснив очільник УІРО Вадим Карандій.
Тепер вчителів до викладання в режимі онлайн будуть спершу підготовувати фахівці, а на другому етапі з матеріалом працюватимуть "редактори, які долучені до процесу на етапі постпродакшну".
Пресслужба МОН також відповіла на три найпопулярніші запитання про проєкт за останні два тижні.
Які компанії організовують знімальний процес?
Виробництвом займаються медіаспеціалісти різних українських телевізійних каналів, окремих продакшнів і фрілансери. Оператори, звукорежисери, режисери монтажу, адміністратори на майданчику, гримери, запрошені зірки та інші спеціалісти є штатними та позаштатними працівниками, а також "обличчями" каналів СТБ, 1+1, Новий канал, Інтер, ICTV, Україна, студії Квартал 95, студії Мамахохотала, студії Patriot та інших. Ними ж спільно надана частина виробничих потужностей для зйомок – камери, освітлювальні та звукові пристрої, комп'ютери для здійснення монтажу. Частина апаратури є приватною власністю спеціалістів-фрілансерів.
Яким є обсяг фінансування проєкту?
Проєкт знімається без залучення коштів Державного Бюджету. Це роблять приватні організації на волонтерських засадах. 
"Серед іншого, надаючи – людей, техніку, локації для зйомки тощо", - зазначають в  Офісі Президента України.
Скільки тижнів будуть транслювати уроки?
Наразі планується, що уроки будуть транслюватись щонайменше до кінця карантину.
В МОН також розповіли, що з-поміж всього матеріалу найбільшою популярністю серед школярів користуються уроки англійської мови та руханка в TikTok. Як відомо, в цій соціальній мережі охоплення відповідним хештегом (#руханка) зросло удвічі – з 9 млн осіб до 18 млн осіб.


Нагадаємо, раніше науковці-фізики, представники наукових установ НАН України, деякі університети та українські школи звернулись до президента України Володимира Зеленського з листом-скаргою на неналежний рівень підготовки телеуроків проекту "Всеукраїнська школа онлайн".
Зазначається, що "вихід вчителів з класу" демонструє низький рівень їх професійної підготовки, а онлайна-уроки з фізики для 11 класу наочно демонструють недостатній рівень викладання усталених понять.
Автори листа звертаються до президента з проханням навести лад в освітній сфері, шляхом створення комісії, яка могла б оперативно редагувати "учбові онлайн-програми".
Нагадаємо, через карантинні заходи, введені у зв'язку з пандемією коронавірусу, учнів було переведено на дистанційне навчання. 6 квітня стартував проект "Всеукраїнська школа онлайн", в рамках якого в ефірах українських телеканалів викладаються 11 шкільних дисциплін.  
Про те, яким викликом може стати дистанційне навчання в Україні, читайте в статті Оксани Онищенко "Онлайн пшеницю жала" для ZN.UA.
 
 
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



