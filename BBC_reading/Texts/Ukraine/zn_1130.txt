Палію трави тепер загрожує 12 років в'язниці.

49-річний житель міста Хуст, що на Закарпатті, попри заборони ДСНС підпалив суху траву. Як наслідок, вигоріло 9 га біосферного заповідника "Долина нарцисів" з насадженнями білоцвіту весняного, занесеного до Червоної книги. Про це повідомила прокуратура Закарпаття.
У відомстві зазначають, що спершу чоловік спалив  6,5 га сіножатей, але вигоріла не вся суха трава.
"Уже наступного дня він повторно підпалив сухостій. В результаті, на охоплених пожежею 2,5 га території заповідника знищено квіти білоцвіту весняного, які занесені до Червоної книги України. Сума заподіяних збитків Карпатському біосферному заповіднику ПНДВ "Долина нарцисів" ім. проф. Василя Комендаря складає майже 650 тис грн", - йдеться в повідомленні.
Зазначається, що дії підозрюваного кваліфіковані за ч.ч. 1, 2 ст.252 КК України – умисне знищення об'єктів природно-заповідного фонду, шляхом підпалу, що спричинило тяжкі наслідки.


Нагадаємо, що на останньому засідання Кабмін підтримав проєкт закону про внесення змін до Адміністративного кодексу, які стосуються збільшення розмірів штрафів за підпал сухої трави. Нова пеня становитиме від 42 до 102 тисяч гривень.
Відомо, що ініціаторами даного проєкту є представники Львівської ОДА. Вони пропонують збільшити розмір штрафів: від 42 тисяч гривень для звичайних людей та від 84 тисячі для посадовців, найбільший штраф для керівників – 102 тисячі гривень. Також серед пропозицій – дозвіл представникам ДСНС складати адміністративні протоколи просто на місці виявлення правопорушення. Це ж стосується поліції та спеціальних уповноважених від виконкому місцевих рад.
4 квітня в зоні відчуження ЧАЕС загорівся ліс. Вогонь охопив 20 га в Котовському лісництві. Повідомлялося також про підвищення радіаційного фону, але на наступний день він нормалізувався.
Державна служба з надзвичайних ситуацій для гасіння пожежі залучили авіацію. В операції з ліквідації загоряння залучено два пожежних літаки Ан-32П і вертоліт Мі-8.
В ДСНС також нагадали, що досі горить трав'яний настил у Чорнобильській зоні. Станом на 7:00 7 квітня у на території горить близько десяти гектарів землі. Рятувальники запевняють, що ситуація "повністю контрольована", а радіаційний фон у Києві та Київській області в межах норми.
Про задимленість та масовий підпал трави у Києві також зазначив міський голова столиці Віталій Кличко. За його словами, за останні два тижні в столиці 131 раз виїжджали на гасіння пожеж, а за минулу добу зафіксували близько 40 пожеж. Кличко звернувся до киян і закликав їх повідомляти поліції про паліїв.
 
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



