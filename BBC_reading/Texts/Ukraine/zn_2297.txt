DDoS-атаку такої потужності сайт вперше переживає за 16 років своєї роботи.

Видання Obozrevatel опублікувало відкрите звернення до президента України Володимира Зеленського після низки DDoS-атак потужністю до 5 гігабіт на секунду на сайт медіа. Як повідомляє редакція, причиною цього могли стати недавні публікації про спекуляції близьких до президента людей на ввезенні в Україну засобів індивідуального захисту і тестів на чартерних рейсах з Китаю.
Згідно з повідомленням редакції, кібератаки почалися увечері 30 квітня і не припинялися протягом двох діб. Хакери постійно намагались знайти "слабкі місця" на сайті, використовуючи після відбиття нападів нові прийоми.
До того, редакція опублікувала статтю про скандал з чартерами з Китаю, в якому замішаний заступник голови Офісу президента Кирило Тимошенко і бізнесмен з Росії Борис Баум – претендент на пост глави нової Комісії з регулювання азартних ігор в Україні.
"Вже в розпал атаки новоспечений власник українського паспорта Баум написав повідомлення і передав "привіт" голові редакційної ради OBOZREVATEL Михайлу Бродському. Це можна сприйняти як його розправу за публікацію викривальних матеріалів. У зв'язку з цим OBOZREVATEL звертається до вас, Володимир Олександрович: як гаранта громадянських свобод. Ви не можете мовчки спостерігати за тим, як ваше оточення тисне на медіа з метою припинити розслідування своїх корупційних угод. Ми віримо, що це дійсно ініціатива ваших молодих, не зрілих соратників, а ви не хочете фігурувати в списку ворогів свободи слова", - йдеться у зверненні видання.
Видання також звернулося до МВС, СБУ, ДБР, ГПУ і кіберполіції із закликом розслідувати резонансний інцидент і наступ на свободу слова в Україні.
"Подібних ударів сайт не відчував за всі 16 років своєї роботи. Такої боротьби зі ЗМІ не було навіть у часи правління Віктора Януковича та подій на Майдані", - йдеться в повідомленні.


Видання повідомляло про те, що літаки, які повинні були доставити засоби захисту і медичне обладнання з Китаю в Україну, насправді здійснювали і комерційні доставки. Так, 23 квітня в Україну з Китаю прибув літак "Мрія" з більш ніж 100 т медичного вантажу на борту. Літак зустрічав сам президент Володимир Зеленський. Офіс президента заявляв про те, що вантаж на літаку є гуманітарним постачанням, але пізніше з'ясувалося, що рейс був сплачений комерційною структурою і як мінімум частина цього вантажу призначена для продажу.
Організацію контрабанди на цих чартерних рейсах з Китаю журналісти пов'язували з російським бізнесменом Борисом Баумом, який може зайняти пост глави нової Комісії з регулювання азартних ігор в Україні.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



