Дискусія впирається в небажання РФ визнавати себе стороною конфлікту.

Росія знову заблокувала обговорення нових ділянок розведення сил і засобів в Донбасі, розповів "Новинам Донбасу" представник України у підгрупі Тристоронньої контактної групи, заступник командувача операції Об'єднаних сил Богдан Бондар.
На засіданні безпекової підгрупи 6 квітня учасники досягли певних зрушень у питанні, але домовитися про щось конкретне не змогли. Через пандемію коронавірусу робота ТКГ проводиться у форматі відеоконференцій.
"Є певні зрушення, але вони блокуються російською стороною для того, щоб зірвати виконання рішення попереднього саміту Нормандського формату 9 грудня і не допустити перспективи нової зустрічі лідерів "четвірки", - пояснив Бондар.
Українська і російська сторони пропонують власні варіанти ділянок розведення. Водночас Росія, прикриваючись "гуманітарними цілями", наполягає на розведенні або на стратегічно важливих напрямах, щоб оголити фронт, або по всій лінії розмежування.
"Але під надуманими приводами російська сторона відмовляється врахувати позицію України. Ми говоримо, що готові врахувати позицію Росії, але поки що дійти згоди не вдалося", - пояснив представник України.
За словами Бондаря, прогрес у цій дискусії впирається в небажання Росії визнавати себе стороною конфлікту на сході України. Замість цього Москва намагається вдати із себе модератора переговорів нарівні з ОБСЄ.
"Головний меседж російської сторони: є одна сторона, а друга – представники окремих районів Донецької і Луганської області. Мовляв, ви самі домовтеся, а ми (РФ – ред.) це підтримаємо", - додав він.
Представник України у підгрупі сумнівається, що очільникам делегацій вдасться домовитися про розведення безпосередньо під час відеоконференції Тристоронньої контактної групи 8 квітня.
"Дуже складно домовитися безпосередньо керівникам, коли немає домовленості в підгрупі на рівні експертів", - додав він.
Переговори щодо розведення сил і засобів на трьох нових ділянках тривають в ТКГ з початку року.


9 грудня 2019 року в Парижі відбувся перший з три роки саміт у нормандському форматі. Учасники зустрічі підтримали припинення вогню, обмін у форматі "всіх на всіх", допуск Червоного Хреста до всіх утримуваних осіб, розведення військ на трьох ділянках, розширення мандата СММ ОБСЄ та продовження розмінування.
Упродовж червня-листопада на сході України відбулося розведення військ на трьох ділянках лінії зіткнення в Донецькій і Луганській областях: поблизу Станиці Луганської (26 червня), Золотого (29-31 жовтня), Богданівки та Петрівського (9-11 листопада).
Однак після відведення ЗСУ вогнева активність бойовиків лише зросла. За перші півтора місяці 2020 року противник майже 150 разів застосував ствольну артилерію і важкі міномети, витративши близько 1,5 тисяч. боєприпасів.
Уранці 18 лютого бойовики прикриттям артилерії намагалися здійснити прорив через лінію розмежування поблизу Золотого на Луганщині.
Докладніше про ситуацію в зоні ООС і сценарії її розвитку читайте в матеріалах Юрія Бутусова "Війна Зеленського: чи можна зупинити Путіна розведенням?" і "Шлях війни" для ZN.UA.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



