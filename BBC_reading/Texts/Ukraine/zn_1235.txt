Рятувальники стверджують, що вогонь не дістанеться до критичних об'єктів зони відчуження.

Загрози для ЧАЕС, сховища відпрацьованого палива й інших критичних об'єктів зони відчуження через лісову пожежу немає. Про це повідомив директор Департаменту реагування на надзвичайні ситуації ДСНС Володимир Демчук.
За його словами, пожежу на території Котовського лісництва ліквідовано. Спостерігається горіння трав'яного настилу та лісової підстилки окремими осередками... Основні зусилля зосереджені в Денисовецькому лісництві поблизу населеного пункту Новий Світ, де відзначається поширення горіння трав'яного настилу та лісової підстилки.
"Основні зусилля зосереджені на тому, щоб зупинити поширення і локалізувати окремі вогнища пожеж в Корогодському, Денисовецькому, на території Дитятковського і Паришевського лісництв... В даний час загрози для ЧАЕС, сховища відпрацьованого палива й інших критичних об'єктів зони відчуження немає", - повідомив він.

Заступник міністра внутрішніх справ України Антон Геращенко підтвердив, що небезпеки поширення вогню до сховищ відпрацьованого ядерного палива СВЯП-1, СВЯП-2, та Підлісне немає, про що свідчать позначки на картах.
За словами Геращенка, навколо сховища ліс був спеціально вирубаний. щоб уникнути загрози пожежі. До зелених насаджень відстань більше 100 метрів.
"Пожежа, яка йшла у бік сховища ядерних відходів "Підлісний", була погашена на дальніх підступах ще вранці. Ніякої зміни радіаційного фону ні на Чорнобильській АЕС, ні в зоні відчуження, ні за її межами не спостерігається", - написав Геращенко на своїй сторінці в Facebook.



Раніше член Громадської ради Держагентства України з управління зоною відчуження Ярослав Ємельяненко заявив про те, що природна пожежа на території зони відчуження ЧАЕС добралася до відселеного м. Прип'ять і наблизилася на відстань близько 2 км до сховища радіоактивних відходів "Підлісний". Чорнобильські пожежі гасять вже десятий день, а вогонь, незважаючи на роботу рятувальників, вільно переміщається через вітер, "і зараз дістався до міста Прип'ять і небезпечних об'єктів Зони відчуження".
Згідно з інформацією ДСНС, радіаційний фон по м. Києву і Київській області в межах норми і не перевищує природних фонових значень (м. Київ - 0,011 мР/год, Київська область - в межах 0,012 мР/год при допустимому фоні 0,05 мР/год).
"В зоні відчуження і безумовного (обов'язкового) відселення рівні потужності еквівалентної дози гамма випромінювання не змінилися (м. Чорнобиль - 0,020 мР/год при допустимому рівні в 0,055 мР/год)", - йдеться в повідомленні.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



