В Україні зросла кількість порушень прав громадян та випадків домашнього насильства.

В Україні, де як і в багатьох інших країнах діють запроваджені через коронавірус карантинні обмеження, погіршується ситуація з правами людини, повідомляє міжнародна правозахисна організація Amnesty International.
"У цей складний для всіх країн час, уряди намагаються зупинити поширення вірусу, вводячи в тому числі й різноманітні обмеження. У той час, як деякі обмеження можуть бути виправданими й необхідними, інші порушують наші права людини", - зазначила директорка Amnesty International Україна Оксана Покальчук.
Вона наголосила на тому, що всі кроки, які здійснює держава для боротьби з поширенням COVID-19, повинні ґрунтуватися на принципах прав людини: враховувати потреби та інтереси вразливих груп, потреби медичного персоналу, соціальних працівників працівниць та всіх, хто забезпечує функціонування критично важливих сервісів.
"Усі обмеження мають бути пропорційними, обґрунтованими й обмеженими в часі. Держава має гарантувати вільний доступ до інформації, поважати приватність, не вдаватися до репресій та надмірного застосування сили, а також вести постійний діалог із громадянським суспільством", - додала директорка AI Україна. 
В організації дали низку рекомендацій, які влада в України та інших країн має враховувати під час боротьби з поширенням епідемії та подолання її наслідків. Зокрема, українських силовиків закликають не зловживати використанням сили та обмежувальних заходів.
"Уряди Східної Європи та Центральної Азії часто вдаються до репресивних заходів, щоб подавити будь-яку критику. Не дивно, що деякі уряди відреагували на пандемію COVID-19, нехтуючи правами людини", - йдеться у заяві.
Так, 18 квітня українські військові закрили єдиний перехід через міст до села Старомаріївка на Донеччині, через що 150 мешканців села лишилися без доступу до продовольчих магазинів, медичних послуг та іншої допомоги.
Після втручання гуманітарних організацій, 24 квітня мешканцям Старомаріївки дозволили перехід до сусіднього села, де вони могли отримати доступ до базових сервісів.
Також карантин в Україні вплинув на навантаження та пріоритети патрульної поліції, яка зазвичай першою реагує на випадки домашнього насильства.
"Зростає стурбованість з приводу того, що поліція може зменшити пріоритет найбільш термінових викликів, включаючи повідомлення про домашнє насильство, для патрулювання вулиць, щоб переконатися, що населення дотримується карантину", - наголошується у заяві.
В одному випадку, зафіксованому Amnesty International, поліція Києва відреагувала на термінове повідомлення про домашнє насильство тільки за півтори години. Такі затримки в реагуванні на невідкладні питання можуть призвести до серйозних наслідків для постраждалих від домашнього насильства, наголосили в організації.


Тривалий карантин очікувано призвів до збільшення кількості випадків домашнього насильства. Багато українців залишилися без роботи і з невеликими заощадженнями, які вже добігають (добігли) кінця або ж взагалі без них. До того ж, якщо раніше батьки проводили з дітьми близько години на день, зараз цей час збільшився до 18 годин.
Стресових ситуацій стає більше, а втекти від них з дому неможливо. Як зберегти цивілізовані стосунки в сім'ї під час та після карантину, читайте у статті Алли Котляр "Знову ти?" для ZN.UA.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



