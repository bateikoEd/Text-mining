Колишній голова "цвк ДНР" причетний до створення катівень у центрі Донецька. Офіс Венедіктової робить усе можливе, щоб колаборант уникнув покарання.

Шість років на окупованих територіях Донеччини та Луганщини незаконно утримують та катують українців. Окремих причетних до створення сучасних концтаборів притягують до відповідальності за українським законодавством, втім, Офіс генерального прокурора робить усе можливе, щоб вони уникли покарання.
Українці, які постраждали внаслідок російської агресії на сході України, та організації, які працюють з наслідками конфлікту, звернулись до президента Володимира Зеленського. Звернення до президента України Володимира Зеленського щодо розслідування причетності Росії та проросійських сепаратистів до створення "Л/ДНР"" оприлюднене на сайті культурного фонду "Ізоляція".
Пане Президенте!
До Вас звертаються українці, які постраждали внаслідок російської агресії на сході нашої країни, а також організації, які працюють з наслідками конфлікту. Загальновідомо, що Єврейська держава протягом десятиліть шукає та приводить до відповідальності тих, хто був причетним до масового винищення євреїв, їх катувань, приниження людської гідності та створення концентраційних таборів часів нацистського Рейху. Їх знаходять у найвіддаленіших частинах світу та навіть у інвалідних візках привозять на суд до Ізраїлю.
Пане Президенте, на превеликий жаль, на території нашої держави Російською Федерацією у 2014-му році також був створений сучасний концентраційний табір просто посеред Донецька на платформі культурного фонду "Ізоляція", про який дедалі більше говорить весь Західний світ. Бойовики, які захопили це місце, створили на цій території таємну в'язницю, в якій вже 6 років катують, гвалтують та принижують людську гідність громадян України. Один із засновників цього концтабору — Роман Лягін, людина, яка вже постала перед українським судом. Але всупереч своїм завданням, Офіс Генерального прокурора, який є провідником позиції держави, діє не в інтересах постраждалих. Натомість прокуратура допомагає обвинуваченому уникнути будь-якої відповідальності за серйозні злочини проти держави — посягання на територіальну цілісність і недоторканність України та створення терористичної організації.
Це відображається у такому:
1. За рік не відбулося жодного судового засідання по суті, розгляд матеріалів справи переносили шість разів, а судді Шевченківського суду міста Києва раптово взяли самовідвід.
2. Представників фонду "Ізоляція", які діють від імені всіх постраждалих у справі Лягіна, судді Шевченківського суду виключили з процесу і незаконно позбавили їх можливості відстоювати права постраждалих, хоча Верховний суд вже визнав "Ізоляцію" потерпілою стороною.
3. Прокуратура не дає можливості отримати доступ до матеріалів цієї резонансної справи та допомогти її розслідуванню.
Понад те, звертаємо особливу увагу на закритість судового процесу від громадськості. 4 травня 2020 року відбулось чергове засідання суду у справі Романа Лягіна, на якому заборонили бути присутніми навіть представникам національних ЗМІ. Всупереч закону, судове рішення не було оприлюднено, тож ми не можемо навіть дізнатись, чи буде Лягіна притягнуто до відповідальності.
З огляду на ситуацію, закликаємо Вас, пане Президенте, ініціювати розгляд матеріалів, на підставі яких "Ізоляцію" й інших постраждалих зухвало позбавлено статусу потерпілої сторони, можливості стежити за судовим процесом і сприяти розслідуванню. Надайте нам відповідь, з чим ми маємо справу: злочинною недбалістю Офісу Генерального прокурора або проявом Вашої політики щодо окупантів? Це сліпота суддів або політика України часів президентства Зеленського? Вимагаємо оприлюднити обвинувальний акт прокуратури, з якого був видалений епізод захоплення будівель "Ізоляції", яка з 2019 року була залучена у судовий процес як потерпіла сторона.
Наш дедлайн – середина травня 2020 року. Це дата, коли спливає термін перебування Романа Лягіна під вартою і ще одна межа, яка робить поразку України у війні з Росією невідворотною, стираючи різницю між жертвами і їхніми катами.
Ви – гарант державного суверенітету, територіальної цілісності України, додержання Конституції України, прав і свобод людини і громадянина, тож дбайте про свій народ!
Оксана Саржевська-Кравченко, директорка МБФ "ІЗОЛЯЦІЯ"
Звернення підписали:
1. Станіслав Асєєв, журналіст,  з 2017 до 2019 рр. перебував у полоні "ДНР" на території "Ізоляції" у Донецьку
2. Ігор Козловський, вчений, релігієзнавець, письменник, з 2016 до 2017 рр. перебував у полоні "ДНР"
3. Денис Іванов, директор "Артхаус Трафік"
4. Вадим Ільков,  оператор та режисер
5. Денис Казанський, блогер, журналіст та політичний оглядач
6. Олександра Дворецька, правозахисниця
7. Костянтин Рєуцький, керівник БФ "Восток SOS"
8. Сергій Захаров, художник, колишній в'язень "ДНР"
9. Алевтина Кахідзе, художниця та кураторка
10. Євген Бондаренко, голова ГО "Школа Медіапатріотів"
11. Євген Філатов, музикант, композитор
Підпасти звернення можна, заповнивши форму.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



