Бойових втрат серед українських військовослужбовців немає.

Бойовики російсько-окупаційних формувань у понеділок, 4 травня, чотири рази порушили режим припинення вогню в зоні проведення операції Об'єднаних сил. Противник активно застосовував міномети і піхотну зброю. Збройні сили відповідали на ворожі обстріли вогнем зі штатного озброєння. Бойових втрат серед українських військовослужбовців немає, повідомляє пресцентр штабу ООС.
В зонах відповідальності оперативно-тактичних угруповань "Північ" і "Схід" було зафіксовано одну і три ворожих провокації відповідно.
Позиції ЗСУ поблизу Верхньоторецької на Донеччині окупанти накрили вогнем з мінометів калібру 82 міліметри. По окраїнах Новотроїцького та Авдіївки противник бив з гранатометів і стрілецької зброї.
Кримське на Луганщині бойовики обстрілювали зі 120-мм мінометів і станкових протитанкових гранатометів.
"Підрозділи Об'єднаних сил своєчасно реагували на ворожі збройні провокації і прицільним вогнем змушували противника відмовитися від продовження обстрілу...Втрати противника уточнюються", - відзначили в штабі.



26 червня 2019 року  українські підрозділи під контролем ОБСЄ були відведені від Станиці Луганської. З 29 по 31 жовтня тривало відведення ЗСУ від Золотого на Луганщині, 9-11 листопада проходило розведення в районі Богданівки і Петрівського на Донеччині.
Однак після відведення ЗСУ вогнева активність бойовиків лише зросла. За перші півтора місяці 2020 року противник майже 150 разів застосував ствольну артилерію і важкі міномети, витративши близько 1,5 тис. боєприпасів.
Уранці 18 лютого бойовики прикриттям артилерії намагалися вчинити прорив через лінію розмежування поблизу Золотого на Луганщині, а ворожі ДРГ штурмували спостережний пост "Лазня". Всього суперник випустив понад 400 артилерійських снарядів і мінометних мін.
У березні противник розстріляв з ПТРК чотири вантажівки ЗСУ, убивши чотирьох і поранивши 18 українських військовослужбовців. З початку року зоні ООС загинули 33 українських бійці.
Детальніше про ситуацію в зоні ООС і сценарії її розвитку читайте в матеріалах Юрія Бутусова "Війна Зеленського: чи можна зупинити Путіна розведенням?" і "Шлях війни" для "Дзеркала тижня. Україна".
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



