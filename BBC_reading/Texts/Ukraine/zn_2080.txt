Омбудсмен повідомила, що на незаконно утримуваних кримських татар психологічно тиснуть.

Уповноважена Верховної Ради з прав людини Людмила Денісова провела онлайн зустріч із дружинами 26 кримських татар, яких незаконно утримують в Росії та на території анексованого Криму, повідомила пресслужба омбудсмена. Дружини політв'язнів розповіли про стан своїх чоловіків.
"Під час спілкування вони повідомили, що стан здоров'я їхніх рідних з кожним днем погіршується, а у декого – він критичний. Умови тримання у місцях несвободи – нелюдські. Також з'ясували, що більшість незаконно утримуваних кримських татар піддаються моральному та психологічному тиску – їх безпідставно поміщують до ШІЗО та застосовують інші методи впливу", - йдеться у повідомленні.
Також рідні політв'язнів зазначили, що з початку оголошення пандемії коронавірусу кримських татар, яких незаконно утримують у пенітенціарних установах РФ та Криму, не забезпечили засобами індивідуального захисту. Денісова зазначила, що зараз дуже важливо мати зворотній зв'язок з родинами бранців Кремля для того, щоб комунікацію та оперативно реагувати на всі порушення їхніх прав і свобод.
"Буду рекомендувати всім учасникам офіційної української сторони, залучених у процесі перемовин, максимально підтримувати зв'язок з родинами та інформувати про їх перебіг. Наголошую, всі наші громадяни будуть звільнені. Нікого не залишимо наодинці з бідою", - процитували омбудсмена у пресслужбі.



Зазначимо, що на території РФ та анексованого Криму у місцях несвободи утримують понад 80 кримських татар. За словами Денісової, кримських бранців Кремля включили до списку на обмін, який у Тристоронню контактну групу передали ще на початку березня.
Зазначимо, що під час нормандського саміту 9 грудня, президенти України, Росії, Німеччини та Франції погодилися, що необхідно провести обмін утримуваними особами у форматі "всіх на всіх". З того моменту вже відбулося два обміни між Україною та незаконними збройними формуваннями "Л/ДНР". Однак не відбулося жодного обміну між Україною та РФ, у якому б взяли участь кримські татари.
Проте лідер кримськотатарського народу Мустафа Джемілєв заявив про те, що кримські татари можуть відмовитися від участі в обміні, якщо їх будуть обмінювати на "бандитів".
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



