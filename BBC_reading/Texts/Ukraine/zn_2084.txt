Слончаку заборонили виходити з дому вночі.

Солом'янський районний суд Києва відправив колишнього заступника голови Київської міської державної адміністрації Володимира Слончака за нічний домашній арешт.
"Клопотання про застосування запобіжного заходу щодо Слончака задовольнити частково: застосувати до підозрюваного запобіжний захід у вигляді домашнього арешту в межах строку досудового розслідування - до 27 червня включно - заборонивши йому в період часу з 23:00 до 6:00 наступного дня залишати житло в Києві", - зачитав рішення суддя Максим Вишняк.
Слончак зобов'язаний прибувати до слідчого, прокурора і в суд на першу вимогу; має повідомляти про зміну місця проживання та/або роботи; не повинен обговорювати обставини справи зі свідками і потерпілими та відлучатися з Києва без дозволу, пише "УНІАН".



Нагадаємо, увечері 26 квітня поліція затримала заступника голови КМДА з питань здійснення самоврядних повноважень Володимира Слончака.
Патрульні зупинили авто, в якому їхав Слончак разом із заступницею голови постійної комісії Київської міськради з питань бюджету та соціально-економічного розвитку Людмилою Костенко. В автівки були вимкнені фари.
Спілкуючись з водієм, поліцейські запідозрили, що вона перебуває за кермом у нетверезому стані. Під час складання протоколу з машини вийшов Володимир Слончак. Спочатку він намагався "вирішити питання", прикриваючись своїм службовим становищем, а потім ударив поліцейського.
Поліція відкрила проти Слончака справу за ч. 2 ст. 345 (погроза або насильство щодо працівника правоохоронного органу) КК України. Правопорушнику загрожує до п'яти років в'язниці.
У понеділок, 27 квітня, мер Києва Віталій Кличко повідомив про звільнення Слончака з посади заступника голови КМДА і вибачився перед правоохоронцями і мешканцями столиці за негідну поведінку свого заступника.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



