У Службі відреагували на бажання влади "реформувати" медреформу.

Національна служба здоров'я виступила із заявою щодо бажання МОЗ змінити фінансування медичної галузі.
У межах другого етапу медреформи Служба уклала договори з 1 645 спеціалізованими медичними закладами та 64 приватними. За договорами НСЗУ уже виплатила понад 5 мільярдів гривень.
Водночас 954 заклади отримали більше, ніж за субвенцією, наголошують у НСЗУ. Наприклад, Уманська міська лікарня, яка за субвенцією отримувала 26,5 млн гривень, а за контрактом - майже 110 млн. Чернігівський центр сучасної онкології за договором отримав на 52 мільйони більше, аніж за субвенцією. Київська міська лікарня №8 – на  20 мільйонів більше.

"Більше коштів отримали ті лікарні, які краще оснащені і мають кращих спеціалістів. Які зможуть надати кращу допомогу пацієнтам. І у цьому – сенс тих змін, які з 01.04 відбуваються. Щоб людина, яка потребуватиме медичної допомоги, могла її отримати, при цьому не зазнаючи фінансової скрути", - йдеться у заяві.
У Службі наголосили на тому, що також виступають за збільшення фінансування системи охорони здоров'я, однак зі раціональним використанням наявних ресурсів, "щоб пацієнти могли отримати якіснішу допомогу, а ефективні лікарні – більше коштів".
"На сьогодні в електронній системі охорони здоров'я вже виписано 100 тисяч електронних направлень і понад 2 мільйони пацієнтів, за якими ведуться електронні медичні записи", - додали у НСЗУ.


Нагадаємо, 4 травня президент Володимир Зеленський публічно закликав керівництво МОЗ та профільного парламентського комітету запропонувати план "покращення" другого етапу медичної реформи, щоб не допустити закриття частини медичних установ і звільнення персоналу.
На брифінгу 5 травня міністр охорони здоров'я Максим Степанов заявив, що в Україні проведуть низку змін у фінансуванні медичної галузі. Зокрема, міністерство планує провести масштабну експертизу медичної галузі та запровадити стандарти надання медичної допомоги.
Для підвищення заробітних плат 435 тисячам медиків пропонують додатково виділити 1 млрд грн. Заробітну плату мають збільшити, не менше ніж до 50%.
Вже з 11 травня почнеться детальна експертиза всієї медичної інфраструктури, МОЗ розпочинає розробку та затвердження державних стандартів надання медичної допомоги. На основі отриманих даних МОЗ обіцяє розробить справедливі тарифи, за якими буде здійснюватися фінансування галузі у 2021 році. Тарифи ґрунтуватимуться на ринкових заробітних платах.
Докладніше про старт другого етапу медреформи і готовність до нього України читайте в інтерв'ю Алли Котляр з головою НСЗУ Оксаною Мовчан "У старту другого етапу реформи умови були більш жорсткими" у ZN.UA.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



