Позивач стверджує, що конкурс оголосили з порушенням чинного законодавтсва. 

Окружний адміністративний суд Києва отримав позов до Кабінету міністрів та Державної податкової служби щодо скасування рішення про оголошення добору на посаду голови відомства та його заступника, повідомила пресслужба ОАСК.
"До Окружного адміністративного суду Києва надійшов позов до Кабінету Міністрів України та Державної податкової служби України. Позивач просить скасувати рішення Уряду та ДПС України про оголошення добору на вакантні посади Голови та заступника Голови ДПС України. Серед інших вимог позову – скасувати Умови вищевказаного добору, які опубліковані 25 квітня 2020 року на єдиному порталі вакансій Національного агентства України з питань державної служби", - йдеться у повідомленні.
Позивач вважає, що добір на посаду голови податкової та його заступника оголошено з порушенням вимог українського законодавства. До того ж, на думку позивача, умови та форма конкурсу не відповідають формальним критеріям та порушують його права потенційних учасників, в тому числі його самого.
"Разом із позовом була подана заява про його забезпечення, в якій позивач просить суд до набрання законної сили рішенням у справі заборонити ДПС України та Мінфіну вчиняти дії з добору на вказані вакантні посади, а саме – проводити співбесіди, вносити подання суб'єкту призначення та укладати контракт", - додали в ОАСК.
Зараз суд вирішує питання наявності правової підстави щодо вжиття заходів забезпечення позову та відкриття провадження в адміністративній справі.


24 квітня уряд звільнив керівника податкової Сергія Верланова, а також очільника Державної митної служби Макисма Нефьодова. За версією голови Міністерства фінансів Сергія Марченка, відповідне рішення Кабміну  – це нібито перший крок до "перезавантеження Державної митної та Податкової служб". Водночас Нефьодов вважає, що це навпаки небажання продовжувати реформи.
При цьому подати документи для конкурсу на посаду голови митниці можна було лише до понеділка, 27 квітня. Оголошення про кінцевий термін подання документів з'явився тільки у неділю, 26 квітня.
За даними джерел ZN.UA на Банковій, в Офісі президента розглядають в якості кандидата на посаду головного митника Василя Цушка. Він уже подав декларацію, в якій вказав, що претендує на посаду заступника міністра фінансів.
У результаті, за словами Марченка, Кабінет міністрів вирішив призначити нових очільників митниці та податкової за спрощеною процедурою, а після закінчення карантину провести конкурсний відбір. За словами міністра Кабінету міністрів Олега Немчінова, на посаду голови податкової, в уряд надійшло 43 пропозиції від кандидатів.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



