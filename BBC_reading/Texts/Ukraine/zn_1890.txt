Документом визначено порядок розгляду на пленарному засіданні парламенту законопроектів у другому читанні за особливою процедурою.

Для протидії зловживанням правами народних депутатів у ході законодавчої процедури президент України Володимир Зеленський підписав закон Про внесення змін до регламенту Верховної ради, повідомляє пресслужба Офісу глави держави.
Відомо, що напередодні, 16 квітня, цей закон вже ухвалив парламент. Після підписання президентом він набирає чинності одразу ж наступного дня після публікації.
Згідно з документом, у разі подання до законопроекту, що готується до другого читання (крім проекту кодексу, законопроекту, що розглядається Верховною Радою за спеціальною процедурою), пропозицій, поправок у кількості, що у п'ять разів або більше перевищує кількість статей проекту первинного законодавчого акта чи кількість пунктів проекту про внесення змін до первинних законодавчих актів, але не менш як 500 пропозицій, поправок, такий законопроект може розглядатися за особливою процедурою.
У разі ухвалення Верховною Радою рішення про застосування особливої процедури у дводенний строк з дня прийняття такого рішення кожна депутатська фракція (депутатська група) має право визначити не більше п'яти пропозицій, поправок, не врахованих головним комітетом, на яких вона наполягає, та надіслати на адресу головного комітету лист із зазначенням номерів та ініціаторів таких пропозицій, поправок у порівняльній таблиці законопроекту, підготовленого до другого читання. 
Головний комітет у дводенний строк узагальнює пропозиції та поправки й готує уточнену порівняльну таблицю для розгляду законопроекту в другому читанні, до якої включає також усі враховані головним комітетом пропозиції, поправки.
 

24 квітня Верховна Рада провела позачергове засідання. Зокрема, депутати провалили голосування за скасування змін до регламенту, прийнятих на попередньому засіданні. Вони повинні прискорити розгляд "антиколомойского" законопроєкту, до якого зареєстрували 16 тисяч правок. Водночас такі зміни створюють ризики для функціонування опозиції в парламенті і в цілому для демократії.
Також парламентарії не змогли скасувати закон про внесення змін до закону "Про місцеве самоврядування в Україні". Тепер для проведення будь-якого рішення, що стосується завершення формування громад в Україні, владі більше не потрібно напружуватися і шукати голоси в залі. Управління завершенням базового рівня реформи перейшло в ручний режим. 
Крім цього, Верховна Рада прийняла за основу законопроєкт №2372 "Про внесення змін до деяких законів України щодо безпеки використання ядерної енергії". 
Документ повинен недопустити ослаблення державного регулювання безпеки використання ядерної енергії в цілях такого регулювання. Це має забезпечити ядерну та радіаційну безпеку в країні.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



