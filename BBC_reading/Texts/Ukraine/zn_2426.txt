Держава закупила вітчизняні медтовари на понад 155 млн гривень.

Загальний бюджет фонду з ліквідації наслідків COVID-19 при Офісі Президента України склав 374 млн 620 тис. грн. Це недержавні кошти, за які закуповувалися медичні товари для боротьби з поширенням епідемії. З них 155,6 млн грн витратили на закупівлю товарів в українських постачальників, повідомляє пресслужба Офісу президента.
Всього товари закуповувались у 12 вітчизняних виробників та семи іноземних постачальників, у яких придбали товар на 182,6 млн грн.
На авіаційну доставку медзасобів було витрачено 33,6 млн грн. та ще 286 тис. грн. – на витрати на митне оформлення, логістику та вантажні послуги склали
Всього для доставки медтоварів з Китаю відбулося 10 рейсів до китайського міста Сяменя, чотири рейси – до Гуанчжоу, три рейси – до Пекіна, а також чотири рейси – до Сеула (Республіка Корея).

Було закуплено:
- респіраторів – 1 млн 127 тис. за середньою ціною 74,32 грн/од.,
- костюмів біозахисту  – 173 тис. за середньою ціною 416,16 грн/од.,
- костюмів біозахисту багаторазового використання – 12 тис. за середньою ціною 1050 грн/од.,
- захисних окулярів – 60 тис. за середньою ціною 111,52 грн/од.,
- ПЛР-тестів іноземного виробництва – понад 100 тис. за середньою ціною 231,2 грн/од.,
- наборів для ПЛР-тестування українського виробництва – 600 тис. за середньою ціною 58,02 грн/од.,
- захисних екранів для обличчя – 50 тис. за середньою ціною 46,78 грн/од.,
- термометрів – 21,5 тис. за середньою ціною 17,7 грн/од.,
- експрес-тестів – 150 тис. за середньою ціною 173 грн/од.,
- понад 6 млн медичних рукавичок та багато інших спецзасобів та обладнання.
За словами секретаря Координаційної ради з протидії поширенню COVID-19 Кирила Тимошенка значна частина допомоги у боротьбі вірусом надійшла від представників бізнесу.
"Було вирішено, що вони (підприємці. – Ред.) допомагатимуть країні проходити цей етап саме по закупівлі засобів захисту для наших лікарів, а також для інших служб – поліції, прикордонників і так далі. Бізнес зголосився й фактично вніс гроші до цього фонду. І з цього фонду почалися закупівлі засобів захисту. Хочу відразу підкреслити: це – кошти бізнесу, це не бюджетні кошти", – зазначив Кирило Тимошенко.
Тимошенко також пояснив, чому необхідні медтовари доставляли чартерними рейсам, які оплатили підприємці.
"У нас фактично було три види вантажів. Перший – це те, що закуповував і привозив фонд в інтересах наших лікарів, поліцейських. За ці літаки сплачував всі кошти фонд. Другий вид вантажів – це ті ж самі засоби захисту та медичне обладнання, які закуповував бізнес і передавав до лікарень або централізовано до Міністерства охорони здоров'я. За ці поставки також сплачував фонд. Третій вид вантажу – для наповнення аптечних мереж та магазинів, де спостерігався дефіцит засобів індивідуального захисту", - повідомив заступник керівника Офісу Президента.


Як повідомлялося, найбільший у світі літак Ан-225 "Мрія" 23 квітня привіз у Київ з Китаю медичні засоби для боротьби з коронавірусом - захисні маски, рукавиці, костюми. Літак зустрічав сам Володимир Зеленський, міністр інфраструктури Владислав Криклій, головний санітарний лікар Віктор Ляшко та інші чиновники. Однак пізніше виявилось, що рейс був сплачений комерційною структурою і як мінімум частина цього вантажу призначена для продажу.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



