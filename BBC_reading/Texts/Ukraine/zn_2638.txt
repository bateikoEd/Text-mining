Розрахунок збитків від забруднення заблоковано Окружним адмінсудом Києва.

В Україні потрібно посилити контроль над забрудненням повітря і прибрати корупційний фактор з державного нормування забруднення, вважає т.в.о. голови Державної екологічної інспекції Єгор Фірсов.
"Так сталося, що зараз методика розрахунків збитків від забруднення повітря не працює. Ця методика встановлювала єдині на території України правила визначення розмірів відшкодування та стягнення збитків в результаті наднормативних викидів забруднюючих речовин в атмосферне повітря стаціонарними джерелами", - пише Фірсов у своїй статті для ZN.UA.
У серпні 2018 року Окружний адміністративний суд Києва визнав наказ, яким була затверджена методика, протиправним та нечинним. Щоб відновити її дію, потрібно видати новий наказ та зареєструвати його в Міністерстві юстиції.
"Як не дивно, але цей процес триває вже понад рік. І більше року інспекція не може розраховувати, накладати і стягувати збитки за забруднення атмосферного повітря. Така ситуація неприпустима, адже безкарність породжує нехтування екологічними нормами", - пише автор.
Система державного нормування забруднення також не працює – підприємства у гонитві за прибутками корумпують дозвільні органи і домагаються прийняття вигідних для себе норм забруднення.
"Умовно кажучи, держава перевіряє кожного забруднювача і встановлює йому норму допустимого забруднення. Ця норма ретельно прораховується і не повинна шкодити організму людини, якщо відстань від джерела забруднення досить велика. Але, на жаль, у нашій країні дуже часто труби заводів і вікна дитячих садків розділені лише парканом", - наголошує в.о. голови ДЕІ.
Тому всі ці ретельно прораховані норми, навіть якщо б їх і дотримувалися, не працюють. А страждають від цього в першу чергу люди, яким не пощастило жити поруч із підприємствами.
Наприклад, Держекоінспекція регулярно отримує скарги на викиди від людей, які живуть поблизу сміттєспалювального заводу "Енергія". Порівняно з минулим дозволом, йому збільшили норму викидів вдвічі.
"Слід провести аудит дозволів хоча б для топ100 підприємств-забруднювачів, і, я впевнений, там можна знайти багато цікавого. Приведення дозволів до адекватного рівня викидів у кілька разів зменшить промислове навантаження на навколишнє середовище", - наполягає Фірсов.


Докладніше про те, як вирішити нагальні й перезрілі проблеми захисту навколишнього середовища, читайте у статті Єгора Фірсова "Зберегти навколишнє середовище. План дій" для ZN.UA.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



