Вихід з карантину відбуватиметься в п'ять етапів.

Міністр охорони здоров'я Максим Степанов заявив, що зовсім скоро відомство презентує алгоритм, за яким в Україні будуть зніматися карантинні обмеження, тобто коли будуть відкривати парки, запускати деякі підприємства, тощо. Про це глава МОЗ повідомив в ефірі телеканалу "Україна 24".
"Сподіваємося, що з 12 травня ситуація з захворюваністю буде така, що ми будемо в змозі пом'якшити карантинні заходи і поступово виходити з карантину. Основний критерій — суттєве зменшення кількості хворих", — сказав Степанов.

Очільник МОЗ додав, що зараз ситуація з коронавірусом в Україні не сприяє зняттю карантинних обмежень, оскільки щоденний приріст хворих становить від 7% до 12%.
"Розроблено алгоритм, п'ять етапів, але основний критерій — зменшення кількості хворих. На кожному з етапів починаємо пом'якшувати карантинні заходи: відкриття парків, тих чи інших магазинів … Думаю, найближчим часом дамо інформацію, щоб всі зрозуміли, як саме Україна буде виходити з карантину і за яких умов", — додав він.
 

Раніше в МОЗ повідомляли, що ріст кількості нових інфікованих, який спостерігається в Україні останніми днями – це наслідок того, що українці проігнорували попередження та не дотрималися карантинних заходів на Вербну неділю, а також під час Великодня.
Нагадаємо, Кабінет міністрів продовжив карантин в Україні до 11 травня.
Зараз, за офіційними даними, національна система охорони здоров'я завантажена хворими на коронавірусну інфекцією менш ніж на 10%.
Продовження карантину міністри підтримали одноголосно.
За словами прем'єр-міністра, є дві умови початку виходу країни з карантину: перша - протягом 10 днів приріст нових хворих не повинен змінюватися і коливатися в районі 5%, друга - лікарні для COVID-19 повинні бути заповнені пацієнтами менше ніж на 50%. У разі, якщо ці умови будуть виконані до 11 травня, то з цього моменту можна буде говорити про відкриття парків і скверів, закладів торгівлі непродовольчими товарами та частини об'єктів побутових послуг.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



