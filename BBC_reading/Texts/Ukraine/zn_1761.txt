Сам Форостяк каже, що випадково продав авто саме цій людини. Втім, з реєстрації "Мерседес" досі не зняв.

Нападники на одеського активіста Сергія Стерненка приїздили на місце злочину на автівці, зареєстрованій на дружину колишнього радника голови Національної поліції Одещини Руслана Форостяка, йдеться у розслідуванні Катерини Лихогляд для "Слідства.Інфо".
Автівку Форостяка  помітив свідок, покази якого задокументовані та долучені до справи про другий напад на Стерненка.
"Я почув крик, що доносився з вулиці Сегедської. Цитую: "Тримай убивцю"", - розповів він.
За словами свідка, з арки, біля якої стріляли в активіста, вибігли три людини; як стало відомо згодом, двоє нападників и поранений Стерненко, який погнався за стрільцем – раніше судимим за розбій Абзалом Баймукашевим.
Третій – поплічник Баймукашева Костянтин Карбенюк – кинувся до припарованого неподалік темно-синього Mercedes-Benz Е серії із номерним знаком 555-73 ОТ. Свідка насторожила ця ситуація, тож він вирішив сфотографувати автівку.


Незабаром чоловік побачив її вдруге – коли приїхала поліція і нападника Баймукашева було затримано. "Водій зупинився і ходив неподалік. Цей чоловік звернув мою увагу на себе тим, що постійно озирався навкруги", - розповів свідок.
Під час слідства чоловік детально описав зовнішність водія Mercedes та під протокол вказав на Карбенюка серед тих представлених на розпізнавання осіб. У 2018 році Карбенюк був тренером спортивного єдиноборства в одному з клубів Одеси.


Mercedes-Benz такого кольору і з такими номерними знаками зареєстрований на дружину Руслана Форостяка, який під час нападу на Стерненка ще працював поліції радником очільника одеського главку поліції Дмитра Головіна – нині підозрюваного у корупції. Є ця автівка і в декларації Форостяка.
У розмові з журналістами Форостяк підтвердив, що авто належало його дружині, але запевнив, що жодного стосунку до нападу на Стерненка не має, адже нібито продав цю машину – людині, яка була на місці злочину. Під час досудового розслідування радник Головіна стверджував, що Карбенюк – нібито звичайний таксист, який підкинув Баймукашева на місце злочину.
"Я ще після другого нападу давав свідчення і поліцейським по цьому приводу, і СБУ… Та машина була продана, я вже не пам'ятаю, чи в 15-му, чи в 16-му році хлопцю, який… ну. Але я її, звісно, з обліку не знімав, тому що він не до кінця зі мною розрахувався, тому домовленість була така – як він розрахується, то я переоформлю. До цього дня він толком не розрахувався", - запевняє Руслан Форостяк. 
Зі слів експравоохоронця, він познайомився з Карбенюком у 2014-му році, під час протидії руху "рускої вєсни" в Одесі. А що машину продав саме йому – то це нібито звичайнісінька "випадковість".
У 2019 році цей "Мерседес" помітили неподалік управління Національної поліції в Одеській області. Форостяк не зміг пояснити це, припустивши лише, що Карбенюк міг приїздити туди у своїх справах, оскільки фігурував в одному з кримінальних проваджень, яке вела поліція. 




Увечері 24 травня 2018 року на одеського активіста Сергія Стерненка напали неподалік від його будинку двоє зловмисників. Під час зіткнення активіст отримав ножове поранення руки, а один з нападників – смертельне поранення в область живота. Стерененко стверджує, що завдав поранення нападникам ножем, який відібрав у них же.
Під час нападу на Стерненка був убитий 25-річний Іван Кузнєцов. Другого нападника – 30-річного Олександра Ісайкула поліція відпустила в статуті свідка. Це був уже третій збройний напад на Стерненка. Під час першого він отримав різані рани, під час другого – вогнепальне поранення.
У жовтні 2019 року справу Стерненка передали до слідчого управління СБУ у зв'язку з можливою причетністю одеських поліцейських до організації нападу на активіста.
Стерненко та інші одеські активісти вважають, що за терором проти них стоять мер міста Геннадій Труханов та близькі до нього бізнесмен Володимир Галантерник і кримінальний авторитет Олександр Ангерт ("Ангел"), які фактично монополізували корупцію в Одесі. А місцева поліція і прокуратура фактично захищають інтереси цього угруповання.
Докладніше про підготовку третього замаху на одеського активіста читайте в матеріалі Віталія Коломійця "Напад на Стерненка: ексклюзивні показання свідка" для ZN.UA.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



