У спецслужбі зазначили, що такі повідомлення мають ознаки спланованої інформаційної кампанії.

Інформація про те, що на території України діють військові біологічні лабораторії США не відповідає дійсності, заявили у Службі безпеки. Спецслужба звернулася до українських політиків та закликала їх не розповсюджувати фейки з цього приводу. 
"Останнім часом у засобах масової інформації та соцмережах поширюються фейкові новини про нібито діяльність на території України американських військових біологічних лабораторій. Зазвичай Служба безпеки України, котра бореться з реальними, а не вигаданими загрозами для країни, не реагує на подібні чутки", - зазначили в СБУ 
Однак, у спецслужбі додали, що такі публікації, у яких немає посилань на жодні факти та джерела, з подачі окремих політичних партій мають ознаки спланованої інформкампанії. Мета її полягає не просто в отриманні політичних дивідендів. В СБУ зазначили, що на фоні боротьби з коронавірусом, за допомогою подібних повідомлень намагаються посіяти панічні настрої у суспільстві. Тому Служба безпеки вирішила відреагувати на це.  
"На території України не діють жодні іноземні біологічні лабораторії. Заяви, які останнім часом лунають від окремих політиків, не відповідають дійсності та є свідомим викривленням фактів", - заявили в СБУ. 
Також у спецслужбі додали, що співпраця між Україною та США у напрямі протидії біологічному тероризму відбувається виключно в межах українського законодавства і в інтересах України.  
"Із 1993 року діє угода щодо надання допомоги нашій державі у ліквідації стратегічної ядерної зброї та запобіганні розповсюдження зброї масового знищення. Одним з її пунктів є своєчасне виявлення та протидія спалахам, що викликані небезпечними патогенами", - пояснили у Службі безпеки. 
Окрім того, у 2015 році МОЗ України та Міноборони США підписали рамкову угоду про запобігання розповсюдженню технологій, патогенів та знань, які можна використати під час розробки біологічної зброї. В СБУ зазначили, що в рамках цієї угоди модернізували низку державних лабораторій, розташованих в Одеській, Харківській, Львівській, Київській, Вінницькій, Херсонській, Дніпропетровській областях. У спецслужбі наголосили, що ці лабораторії фінансуються з державного бюджету, підпорядковані МОЗ і Державній службі України з питань безпечності харчових продуктів та захисту споживачів.  
"По-третє, СБУ забезпечує захист об'єктів критичної інфраструктури та перевіряє діяльність наукових установ і підприємств біологічної небезпеки. Тож заходи з охорони та збереження колекцій штамів патогенів забезпечено на належному рівні. Випадковий або навмисний несанкціонований доступ до них сторонніх осіб унеможливлено", - додали в СБУ.  
Також в СБУ стверджують, що постійно моніторять реальні та потенційні загрози у цій сфері з боку спецслужб іноземних держав і за потреби вживають заходи з протидії. Ця робота проводитиметься і надалі на належному рівні, запевнили у спецслужбі. 
"У зв'язку з цим закликаємо політиків не поширювати неправдиву інформацію про існування іноземних біологічних лабораторій на території України і дбати про інтереси країни, а не про власні рейтинги", - додали в СБУ. 


Нагадаємо, 23 квітня посольство США в Україні повідомило про те, що в рамках програми зі зниження біологічної загрози Міністерства оборони США в Україні з 2019 року розпочало будівництво двох лабораторій - в Києві та Одесі. В диппредставництві зазначили, що програма щодо зниження біологічної загрози Міноборони США працює з урядом України над консолідацією і знешкодженням патогенних мікроорганізмів і токсинів, що викликають стурбованість, на українських державних об'єктах, в той же час дозволяючи проводити мирні дослідження і розробку вакцин. 
6 травня чиновник Держдепу США Джордж Кент заявив про те, що телеканал "1+1" повторив фейк російської пропаганди, коли показав у своєму ефірі матеріал про нібито роботу "американських біолабораторій" в Україні. За його словами, цю історію в Україні запустив народний депутат від "Опозиційної платформи - За життя" Віктор Медведчук, якого Кент назвав "улюбленим українцем Путіна". 
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



