ВАКС відхилив відповідне клопотання САП попри те, що ексдепутат не заплатив 100 млн грн застави.

Спеціалізована антикорупційна прокуратура оскаржить відмову Вищого антикорупційного суду брати під варту колишнього народного депутата ексочільника "Укрбуду" Максима Микитася, повідомила пресслужба САП. Микитася підозрюють у незаконному заволодінні майна Нацгвардії на суму понад 81 млн грн.
В САП нагадали, що 3 квітня ВАКС частково задовольнив клопотання прокурора та стягнув з Микитася 80 млн грн.. Водночас слідчий суддя постановив застосувати до ексдепутата новий запобіжний захід – заставу в розмірі 100 млн грн. із покладанням відповідних обов'язків.
Згідно з рішенням суду, підозрюваний мав внести кошти протягом п'яти днів. Однак Микитась цього не зробив. У зв'язку з цим САП звернулася до суду з вимогою взяти колишнього парламентаря під варту. Однак 20 квітня Вищий антикорупційний суд відмовив у задоволенні відповідного клопотання.
"Категорично не погоджуючись з таким рішенням суду, прокурор оскаржить його в Апеляційній палаті Вищого антикорупційного суду. Найближчим часом апеляційну скаргу буде скеровано до апеляційної інстанції. Про дату розгляду апеляційної скарги буде повідомлено додатково", - зазначили в САП.



Нагадаємо, в минулому році НАБУ провело обшуки у службовців Нацгвардії та в низці приватних компаній. Слідчі дії провели в рамках справи про незаконне заволодіння майном Національної гвардії України на суму 81,64 млн грн.
Наступного дня після обшуків затриманим ексочільнику Нацгвардії Юрія Аллерова, гендиректору компанії-забудовника Олегу Майбороді й оцінювачці Алісі Грищук оголосили підозру за статтею 191 ККУ.
Через кілька місяців НАБУ оголосило підозру президенту корпорації "Укрбуд" Максиму Микитасю. За версією слідства, ексдепутат за допомогою підконтрольної йому державної компанії в змові з колишнім командувачем НГУ, гендиректором компанії-забудовника, приватним оцінювачем і іншими співучасниками організував схему незаконного заволодіння майном Нацгвардії.
21 травня Юрій Аллеров вийшов із СІЗО під заставу в 4,8 млн гривень. У жовтні Апеляційна палата ВАКС змінила Микитасю запобіжний захід на тримання під вартою з альтернативою 80 млн грн застави, за кілька днів він теж вийшов на волю.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



