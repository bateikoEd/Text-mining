Перевіряти тих, хто в'їждає до столиці, почнуть вже з цього тижня. 

Водіям та пасажирам транспорту під час в'їзду до Києва із 16 квітня обов'язково вимірюватимуть температуру, повідомила пресслужба Київської міської держадміністрації у Facebook. У КМДА пояснили, кому після перевірки дозволятимуть їхати далі, а кого госпіталізуватимуть.
"Норма щодо обов'язкової термометрії почне діяти із 00:00 16 квітня на основних в'їздах до столиці. Забезпечуватимуть її виконання поліція спільно із медиками. Перевірятимуть автобуси та мікроавтобуси, вантажні та вантажно-пасажирські автомобілі та легкові автівки, які перевозять більше трьох осіб включно із водієм. Якщо до столиці прямує людина із нормальною температурою, після термометрії вона зможе вільно проїхати", - повідомили в КМДА.
Однак осіб, у яких будуть ознаки гострого респіраторного захворювання та температура вище 37,5, тестуватимуть на коронавірус та відправлятимуть на самоізоляцію. Якщо ж у людини зафіксують температуру вище 38 градусів та симптоми ГРВІ, то викликатимуть бригаду швидкої (екстреної) медичної допомоги для госпіталізації хворого.



Нагадаємо, Київська обласна комісія з питань техногенно-екологічної безпеки та надзвичайних ситуацій рекомендувала обмежити у Київській області пересування і перебування людей у громадських місцях на період з 11 по 13 квітня і з 18 по 21 квітня. Такі ж рішення ухвалили у Волинській та Закарпатській області.
На сьогоднішній день в Україні офіційно підтвердили 3372 випадків захворювання на коронавірус, із яких 98 виявилися летальними, ще 119 пацієнтів одужали. Зокрема, за останню добу зафіксували 270 випадків.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



