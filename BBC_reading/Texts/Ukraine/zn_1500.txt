Проведення незалежного оцінювання захищає українську освіту від корупції.

ЗНО в Україні було вирішено не скасовувати, а перенести на більш пізній термін. Є побоювання, що якщо обмежити його проведення хоча б раз, можна втратити незалежне оцінювання взагалі й тоді вступ до ВНЗ загрузне в корупції. Про це розповіла оглядач відділу освіти та науки DT.UA Оксана Онищенко.
Як розповідає Онищенко, в України було три варіанти проведення незалежного тестування: перенесення термінів, залишити незалежне тестування лише для вступу, а оцінки державної підсумкової атестації (випускні шкільні іспити) виставити на основі шкільних та зменшити кількість предметів, з яких проводиться ЗНО.
"Україна обрала варіант, який не чіпає ЗНО, не тому, що інші аж такі погані. Просто є побоювання, що коли ми бодай один раз обмежимо застосування незалежного екзамену, більше не повернемо його. Незалежне тестування — це наша опорна стіна, на якій тримаються і боротьба з корупцією, і якість освіти. І цю стіну страшно розхитувати", - розповіла Оксана Онищенко.
За словами оглядачки, вже зараз піднімають голови ті, хто не зацікавлений у чесному вступі і реальних балах шкільного атестату.  Вони просять МОН скасувати незалежне тестування для контрактників, зробити поступку випускникам коледжів. Також пропонується взагалі обійтися без ЗНО нинішнього року.
"Сумно, що в нас страх керує вибором стратегії. Якби не він, країна могла б прийняти більш гнучкі рішення. Так, ЗНО — наша опора, але сила опори в її гнучкості та в тому, що вона реагує на навантаження. Саме тому вона їх і витримує", - зазначила Онищенко.


Раніше, заступник міністра освіти та науки Єгор Стадний розповідав про те, що  під виглядом піклування про здоров'я дітей Україна може повернутися до старої корумпованої системи. За його словами, вступ за шкільними атестатами, не підкріпленими ЗНО, ставить абітурієнтів у нерівні умови.
Детальніше про те, як проводитимуть ЗНО у 2020 році та які ризики несе для абітурієнтів - читайте в статті Оксани Онищенко "Опорна стіна".
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



