Щоб тестування було безпечним, потрібно ухвалити чіткі рішення і шукати гроші. Під рішеннями маємо на увазі своєчасні продумані кроки, а не наміри та загальні фрази.

Піклування про репутацію ЗНО, спроби захистити тестування та не дозволити скасувати його навіть під загрозою пандемії коронавірусу – це добре. Але погано продумана організація тестування може дати протилежний ефект, пише у своїй статті для ZN.UA оглядач відділу освіти та науки Оксана Онищенко.
Наприклад, якщо після тестування розпочнеться спалах заражень або дітям стане зле в задушливих авдиторіях у липневу спеку, бо вони сидітимуть кілька годин у масках та рукавичках.
Нині у Міністерстві освіти і науки розглядають варіант проведення тестування 25 червня – 17 липня. І це означає, що приблизно до 25 травня освітянські керманичі мають визначитися, чи будуть щось змінювати у процедурах його проведення, з огляду на пандемію.
"ЗНО – це не човник, який можна розвернути в інший бік одним помахом весла, а величезний лайнер, якому потрібен час, злагоджені дії команди та чіткі накази капітана. Для підготовки змін знадобиться, мінімум, місяць", - нагадує Онищенко.
ZN.UA звернулося до МОН із запитанням: які додаткові виплати з Держбюджету, у зв'язку з пандемією, буде спрямовано в місцеві бюджети для організації проведення тестування, на які статті видатків, і які обсяги фінансування за кожною статтею?
З відповіді Міністерства освіти складається враження, що просто зараз конкретних рішень немає:  "Спільно з МОЗ зараз розробляється протокол, де буде прописано всі ключові позиції забезпечення безпечності дітей та працівників для всіх рівнів освіти. Після того, як цей протокол ухвалять, буде можливо прорахувати усі необхідні матеріали для кожного закладу та звести фінансові витрати, зокрема і для проведення ЗНО. Далі приймуть відповідні рішення, як це профінансувати".
У міністерстві також повідомляють, що спільно з МОЗ і Кабінетом міністрів готують рекомендації для всіх навчальних закладів, як працювати в умовах пандемії, і один із етапів – підготовка закладів до проведення ЗНО.
"Якщо ми дійсно турбуємося про авторитет ЗНО, маємо продемонструвати його гнучкість і вміння відповідати викликам часу. Питання  безпеки під час  ЗНО стосується не лише  учасників тестування. Його розв'язання яскраво продемонструє, як турбується держава про захист своїх громадян і наскільки компетентний її менеджмент", - підсумовує оглядач.


Яким буде ЗНО у коронавірусний рік? Як воно буде організоване  і наскільки  буде безпечним для учасників? У чому ризики і  чи варто посилати всіх учасників здавати ПЛР-тести? Читайте у статті Оксани Онищенко "Чи вистачить нам здорового глузду, щоб провести безпечне ЗНО?" для ZN.UA.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



