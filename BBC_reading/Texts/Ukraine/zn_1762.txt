Очільниця Офісу генпрокурора записала відеозвернення.

Офіс генерального прокурора перебуває на стороні державного "Приватбанку", Кабміну та Нацбанку у судовій суперечці щодо законності конвертації в акції 1 млрд грн колишніх очільників банку, а також пов'язаних з ними осіб, стверджує очільниця Офісу генпрокурора Ірина Венедіктова. Її звернення опублікувала пресслужба Офісу генпрокурора.
"Обов'язок Офісу генерального прокурора - відстоювати закон, права людини та інтереси держави. Наразі прокурори здійснюють це у Великій палаті Верховного суду в одній із справ, пов'язаних із націоналізацією "Приватбанку", - заявила Венедіктова.
Вона додала, що Генеральна прокуратура приєдналася до справи у листопаді 2019 року для ефективного захисту та представництва інтересів держави. За словами Венедіктової, "прокурори, забезпечуючи участь у цій справі, переслідують винятково мету сприяти суду у здійсненні правосуддя".
"Офіс Генерального прокурора акцентує увагу суспільства на тому, що застосована до пов'язаних з "Приватбанком" осіб процедура конвертування депозитів у акції нова для нашої банківської системи. Вона застосовується в Україні вперше, однак давно та ефективно працює в Європі. Це не покарання чи санкції, а заходи, покликані стимулювати власників банку і пов'язаних з банком осіб не обнуляти активи та втримувати банк на плаву", - заявила очільниця ОГП.
Вона зазначила, що Суркіси у цій справі непослідовні в своєму ставленні до питання щодо зв'язку із "Приватбанком". За словами Венедіктової, у різних судових справах вони займають кардинально різну позицію.
"Ця справа за своєю важливістю - не простий спір. Постановлене судом рішення матиме велике значення для забезпечення розвитку права та формування єдиної правозастосовчої практики при розгляді інших позовів, пов'язаних з націоналізацією "Приватбанку" . Адже цей позов – лише крапля в морі аналогічних - загальна сума вимог до держави у таких справах складає ще понад 29 мільярдів гривень. Нині це чверть бюджету охорони здоров'я", - додала генпрокурока.



Раніше колишній очільник Офісу генпрокурора Руслан Рябошапка заявив про те, що Венедіктова шукає шляхи передачі справи "Приватбанка" до Служби безпеки України, очільником якої є друг президента. Водночас СБУ, за словами Рябошапки, кілька місяців блокує експертизу, яка могла б наблизити покарання оганізаторів виведення з "Приватбанку" мільярдів гривень.
Як повідомлялося, 27 квітня Велика палата Верховного суду продовжить розглядати справу за позовом родини Суркісів до "Приватбанку". Від рішення Великої палати Верховного суду по справі Суркісів залежить велика частина інших процесів навколо націоналізації Приватбанку. Зокрема, воно визначить, чи можуть українські суди самостійно визначати ступінь зв'язаності окремих клієнтів Приватбанку з екс-власниками Ігорем Коломойським і Геннадієм Боголюбовим.
Під час минулого засідання 16 березня, яке тривало майже 10 годин, суд закінчив вивчення матеріалів справи.
Про нові судові суперечки Суркісів читайте у матеріалі Юлії Самаєвої "Атакують Суркіси, Коломойський — у півзахисті, на воротах — Порошенко".
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



