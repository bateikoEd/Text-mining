Видатки на їх проведення планують скоротити вдвічі.

Місцеві вибори в Україні відбудуться, попри карантинні обмеження та епідемію коронавірусу COVID-19, вважає лідер партії "Слуга народу", перший заступник голови фракції Олександр Корнієнко.
"Місцеві вибори не можуть не відбутися, за Конституцією вони мають бути проведені 25 жовтня 2020 року", - повідомив Корнієнко в інтерв'ю "РБК-Україна".
За його словами, у пропрезидентській партії вивчили досвід інших країн, де вибори переносять через спалах COVID-19, і дійшли висновку, що "там не завжди є зрозумілий правовий механізм".
"Якщо б раптом на момент оголошення виборів – у середині-наприкінці липня – тривав карантин, то, можливо, такі розмови могли б бути. Але зараз початок квітня", - коментує ситуацію Корнієнко.
Проводити їх Центральній виборчій комісії все ж доведеться в умовах скороченого бюджету, вважає він. Раніше Кабінет міністрів запропонував переглянути субвенцію на місцеві вибори, скоротивши її з 2,155 млрд до 1 млрд гривень.
На думку лідера "СН", цих грошей має вистачити на місцеві вибори. На друк бюлетенів знадобиться близько 300-400 млн гривень, інші кошти витратять на зарплату членів комісії, транспорт і зв'язок.
"Однак грошей навряд чи вистачить на оплату навіть 30 тисяч членів виборчих комісій, якщо брати по мінімуму. А якщо їм не платити, то виникають ризики щодо чесності проведення виборів. Якщо не платити від держави, то вони братимуть більше грошей від партій", - визнає Корнієнко.
Політик пропонує економити на технологізації виборів та передвиборчій рекламі державним коштом.
"Через коронавірус ці вибори будуть кроком назад у технологічному й організаційному плані... Тому що секвестується не лише сума на вибори, але і сума на апарат ЦВК, яка планувалася на переоснащення IT, перезапуск системи "Вибори"", - пояснив Корнієнко.
На паузу також будуть поставлені інші пропозиції щодо технологізації виборів, зокрема, впровадження електронних протоколів.
Також будуть підготовлені зміни до Виборчого кодексу, що дозволяють, зокрема, забрати велику частину статті витрат на інформування, скоротити передвиборну рекламу держкоштом. Такі зміни плануються як разові, тільки на час проведення місцевих виборів 2020 року.
"Якщо резюмувати, вибори можна провести, ми їх не скасовуємо і не плануємо скасовувати. Ми будемо шукати оптимальний варіант, як піти назустріч уряду в тих сумах, які вони просять, й одночасно зберегти можливість провести вибори на якісному рівні", - додав він.


Верховна Рада повинна оголосити проведення загальних місцевих виборів не пізніше 27 липня 2020 року. Водночас Конституція України не передбачає механізму перенесення виборів і продовження терміну повноважень обраних депутатів.
Єдина конституційна підстава – та, що вибори не проводять в умовах надзвичайного стану. Однак у випадку жорсткого карантину вибори можуть бути перенесені, хоч і на нетривалий термін. Рішення має ухвалити парламент, але законодавчий процес перебуває на карантині.
Виходом може стати рішення провести вибори за "Законом про місцеві вибори" 2015 року. Докладніше про те, які проблеми чекають на місцеві вибори в Україні цьогоріч, читайте у статті Ігоря Попова "Місцеві вибори: карантин плюс феодалізація всієї країни" для ZN.UA.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



