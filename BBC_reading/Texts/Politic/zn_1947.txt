За словами заступниці голови фракції, на цьому тижні депутати не розглядатимуть "антиколомойський" законопроєкт по суті.

Позачергове засідання парламенту може відбутися в четвер, 30 травня, повідомила заступниця голови фракції "Слуга народу" Євгенія Кравчук. За її словами, зараз формується порядок денний засідання Ради.
"Ми готуємося до проведення позачергового засідання в четвер", - повідомила народна депутатка в коментарі агентству "Інтерфакс-Україна".
Кравчук додала, що в четвер депутати поки не розглядатимуть проєкт "антиколомойського" закону. Однак, за її словами, Рада може проголосувати за спеціальну процедуру, "яка дозволить потім його розглянути через кілька днів, напевно, вже на початку травня, по суті".
У свою чергу народний депутат фракції "Слуга народу" Олександр Качура повідомив про те, що засідання може відбутися вже в середу, 29 квітня.
"Скоріше всього позачергове засідання Верховної Ради відбудеться у середу", - написав він у своєму каналі в Telegram.


27 квітня профільний комітет Верховної Ради рекомендував народним депутатам ухвалити у другому читанні і в цілому "антиколомойський" законопроєкт. За словами заступника голови комітету Ярослава Железняка, всі норми, що стосуються кейса "Приватбанку", і забороняють повернення банків ексвласникам, залишилися без змін.
Верховна Рада 30 березня прийняла в першому читанні банківський законопроєкт, відомий також як "антиколомойський". При цьому "слугам народу" не вистачило власних голосів для ухвалення документа. До другого читання проєкту закону зареєстрували рекордні для українського парламента 16 тисяч правок.
Для скорочення термінів розгляду законопроєкту у другому читанні депутати внесли зміни до регламенту Верховної Ради. Однак оновлений регламент створив ризики для функціонування опозиції в парламенті і для демократії в цілому. Депутати намагалися скасувати відповідний закон, та зареєстрували для цього чотири постанови. Однак Верховна Рада провалила голосування за всі чотири документи.
"Антиколомойський" законопроєкт передбачає заборону на повернення колишнім власникам націоналізованих банків. Від прийняття документа залежить доля нової програми України і Міжнародного валютного фонду.
Докладніше читайте у матеріалі Юлії Самаєвої "Коломокриза" ZN.UA.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



