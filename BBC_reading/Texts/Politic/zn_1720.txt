З такою заявою до НАЗК не зверталась жодна українська політсила, наголошує очільник агентства.

Правляча політична партія "Слуга народу" збрехала про відмову від передбаченого законом державного фінансування. Жодна українська партія із такою заявою до Національного агентства з питань запобігання корупції не зверталась.
"Жодна партія до нас не зверталась", - зазначив в інтерв'ю "РБК-Україна" голова НАЗК Олександр Новіков.
Отримувати державне фінансування на власну діяльність можуть партії, які на парламентських виборах подолали 5% бар'єр і пройшли до Верховної Ради (до жовтня 2019 року – двовідсотковий).
26 березня пресслужба "Слуги народу" оприлюднила повідомлення щодо відмови від державного фінансування.
"Партія "Слуга Народу" відмовляється від державного фінансування діяльності партії на 2020 рік, яке передбачено законом. Ми просимо перенаправити всю суму бюджетного фінансування діяльності партії до Стабілізаційного фонду.., та спрямувати ці гроші на потреби українських медиків, які борються сьогодні з пандемією коронавірусу", - заявив заступник голови парламентської фракції "СН" Олександр Корнієнко.

Однак технічно зупинити фінансування партій на весь рік неможливо, пояснив Новіков. До 21 квітня партії могли відмовитися від фінансування на усі п'ять років парламентської каденції. На початку цього тижня набрав сили закон, який дозволяє політсилам відмовитися від фінансування лише за квартал.


Нагадаємо, на парламентських виборах у липні 2019 року перемогли п'ять партій, що подолали п'ятивідсотковий бар'єр: "Слуга народу", "Голос", "Європейська солідарність", "Опозиційна платформа-За життя" і "Батьківщина".
Саме вони отримуватимуть із держбюджету кошти на фінансування своєї діяльності. На це у 2020 році планували відділити понад мільярд гривень.
2 жовтня 2019 року Верховна Рада ухвалила у другому читанні та в цілому законопроєкт про забезпечення ефективності інституційного механізму запобігання корупції. Проект закону передбачав, зокрема, перезавантаження НАЗК та скасування держфінансування партій, які не подолали 5% поріг. 16 жовтня Володимир Зеленський підписав закон.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



