На думку голови ОП, проти нього і президента велася "спланована операція"

В команді президента України Володимира Зеленського немає корупції, а скандал із відеозаписами, на яких присутній брат глави Офісу Президента Денис Єрмак, – "спланована операція".
Про це заявив голова ОП Андрій Єрмак під час онлайн-дискусії "Пандемія, реформа, війна і світ: погляд з Українського Білого Дому", організованої Atlantic Council у понеділок, 4 травня, передає "Інтерфакс-Україна".
"Скандал із записами тільки підтвердив, що ніякої корупції в Офісі президента України немає. Вся наша команда засуджує корупцію в будь-яких її проявах, саме тому немає недоторканних", - сказав він.
"Але мені вже зрозуміло, і не тільки мені, що це була спланована операція, упродовж декількох місяців, метою якої була дискредитація влади в Україні", - додав Єрмак.


29 березня народний депутат від "Слуги народу" Гео Лерос оприлюднив відеозаписи, на яких брат керівника Офісу президента Денис Єрмак обговорює з низкою осіб можливість призначення на державні посади.
Дати на записах свідчать про те, що вони зроблені в період з серпня по вересень 2019 року. У розмовах фігурують посади в "Укрзалізниці", в Міністерстві інфраструктури, Київській митниці і т. д.
Люди, які позиціонують себе як помічники Дениса Єрмака, відкрито обговорюють отримання грошей за організацію таких зустрічей. Андрій Єрмак підтвердив, що на записах – його брат Денис.
Голова ОП назвав Лероса своїм "особистим ворогом" і звинуватив у "зливі" компромату свого попередника Андрія Богдана.


За даними ZN.UA, опубліковане Леросом 13-годинне відео – це уривки з оперативної відеозйомки СБУ загальною тривалістю майже 100 годин, і на цих записах зафіксовані факти передачі грошей.
Єрмак звинуватив депутата в переході "червоних ліній" і переслідуванні власних інтересів, а також пообіцяв, що "тому доведеться відповідати публічно за кожне слово". ДБР відкрило щодо Лерос кримінальне провадження за чотирма статтями Кримінального кодексу.
Своєю чергою, Лерос передав відеозапису в НАБУ, попросивши керівництво Бюро відкрити кримінальне провадження та перевірити можливу причетність Єрмака до злочинів.
 
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



