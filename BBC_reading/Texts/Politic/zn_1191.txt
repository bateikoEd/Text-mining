Члени правового комітету Ради збираються на засідання, щоб обговорити проєкт закону про банки. Хоча профільним для законопроєкту є фінансовий комітет.

Парламентський комітет з питань правової політики збереться, щоб обговорити проєкт так званого "антиколомойського" закону. Засідання ініціювали депутати, які голосували проти законопроєкту. Перший заступник голови комітету Верховної Ради з питань фінансів, податкової та митної політики Ярослав Залізняк вважає, що це може свідчити про спробу противників банківського закону запустити процедуру оскарження його в Конституційному суді.
"Здається, що опоненти банківського закону вирішили здійснити спробу визнати його неконституційним. Тому зібрали підписи третини правового комітету (саме він визначає питання, пов'язані з Конституцією) для проведення... свого засідання. Вірю, що більшість комітету не дозволить це зробити, але треба стежити", - написав депутат на своїй сторінці у Facebook увечері у понеділок, 13 квітня.

Засідання правового комітету заплановане на 14:00 вівторка, 14 квітня. Його ініціаторами виступили члени фракції "Слуга народу" Сергій Демченко (який подав 1463 поправки), Богдан Торохтій та Ігор Фріс, Сергій Вельможний з групи "Довіра", Сергій Власенко і Сергій Соболєв із "Батьківщини", а також Василь Німченко й Олександр Пузанов з проросійської "Опозиційної платформи – За життя".

Зазначимо, що депутати зареєстрували понад 16 тисяч поправок до закону, поставивши рекорд в історії українського парламентаризму. Зокрема, більше 6000 правок запропонував Антон Поляков, виключений з фракції "Слуги народу" за порушення дисципліни, На другому місці з більш ніж 1900 правками співголова близької в Ігоря Коломойського депутатської групи "За майбутнє". "Слуги народу" Дмитро Чорний, Олег Дунда, Сергій Демченко, Ольга Василевська-Смаглюк і Олександр Дубинський подали майже 7,8 тисяч правок.
У Раді розглядають можливість прискореного розгляду цих правок за два-три дні.


Як повідомлялося, 30 березня Рада підтримала в першому читанні проєкт закону про удосконалення деяких механізмів регулювання банківської діяльності, також відомий як "антиколомойський" законопроект. Його підтримали 198 із 248 членів фракції "Слуги народу". Без голосів "Європейської Солідарності", "Голосу", групи "Довіра" та позафракційних депутатів президентська фракція не змогла б забезпечити прийняття законопроєкту.
Згідно з законопроєктом, націоналізований банк неможна повернути колишнім власникам, вони можуть претендувати лише на грошову компенсацію. При цьому закон визначає порядок розгляду результатів аудиту, на підставі якого суд повинен виносити рішення: раніше ця процедура залишалася неврегульованою і фактично залежала від "особистого переконання" суддів.
Від прийняття цього закону, зокрема, залежать перспективи продовження співпраці України з МВФ. Якщо закон не приймуть, Україна може розраховувати не на 8, а лише на 1,5 млрд доларів від МВФ на подолання економічних наслідків пандемії COVID-19 і карантину. Детальніше читайте у матеріалі Юлії Самаєвої "Коломокризис" у ZN.UA.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



