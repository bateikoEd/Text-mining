Ухвалення документу про створення так званої консультативної ради в ТКГ також може відбутися за сприяння РФ.

Консультативна рада яку погодилися створити сторони Тристоронньої контактної групи в Мінську, стане окремим формалізованим форматом, яким мінський переговірний майданчик не є, пише у своїй статті для ZN.UA ексміністр закордонних справ Павло Клімкін. При цьому ухвалити документ можуть за російським підходом, який країна агресор завжди намагалася встановити на переговорному майданчику. За словами Клімкіна, варто звернути увагу на зобов'язання за результатами останньої засідання ТКГ щодо розробки регламенту і процедури роботи консультативної ради.
"Наскільки це важливо для Москви свідчить той факт, що про регламент і процедури йдеться аж у двох (!) пунктах - 5 і 11 - відповідного рішення ТКГ. РФ протягом усіх цих років намагалася затвердили регламент роботи ТКГ і навіть розробила проект відповідного документа. Вони наполягали на веденні звукозапису та стенограм кожного засідання, складанні протоколів за його результатами, їхньому візуванні учасниками. Усі узгоджені у робочих підгрупах проекти рішень мали бути підписані ТКГ разом з представниками ОРДЛО. Проекти законів, опрацьовані у підгрупах, мали парафуватися, тобто нормальною недипломатичною мовою - візуватися Україною, РФ, ОБСЄ та ОРДЛО", - пише Клімкін.
Однак найцікавішою стала пропозиція російської сторони про те, що закони щодо імплементації Мінських домовленостей, які мала ухвалювати українська влада, повинні були точно відповідати документам, погодженим Тристоронньою контактною групою. Це свідчить про те, що Росія хотіла давати завдання українському парламенту приймати погоджені з нею законі. Ба більше, ці закони мали бути завізовані представниками окупаційних адміністрацій, що дозволило б зафіксувати логіку "внутрішнього конфлікту". Якщо Верховна Рада змінила б тексти, то РФ планувала тлумачити це як порушення Мінських домовленостей.
"Звичайно, що ми ніколи не погоджувалися на формалізацію діяльності ТКГ шляхом ухвалення її регламенту, і це навіть всерйоз не обговорювалося. Ми чітко розуміли всі загрози від цього. Як бачимо, ці небезпечні ідеї не просто залишилися актуальними, а проштовхуються знову", - зазначає Клімкін.
Попри те, що в даній ситуації мова йде про регламент діяльності консультативної ради, а не ТКГ загалом, російські підходи до відповідного документу будуть схожими, вважає Клімкін. Ухвалення документу стане остаточним і призведе до безповоротного програшу та точкою неповернення того, що саме відбувається в Донбасі.
"Україна формалізує діалог з окупаційними адміністраціями і потрапить до примітивної пастки, розставленої Кремлем", - вказує Павло Клімкін.


Детальніше про основні загрози створення так званої консультативної ради з ОРДЛО читайте у статті Павла Клімкіна для  ZN.UA "Консультації" щодо капітуляції"
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



