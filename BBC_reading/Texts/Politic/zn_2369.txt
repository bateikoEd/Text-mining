Повернення до звичної моделі фінансувань лікарень стане фактичною відміною другого етапу медреформи, в основу якої покладений принцип "гроші ходять за пацієнтом".

Президент Володимир Зеленський у відеозверненні 4 травня розкритикував другий етап медичної реформи й анонсував її перегляд. За даними видання LB.ua, що посилається на поінформовані джерела, політичним керівництвом країни вже прийнято рішення повернутися до звичної моделі фінансування медустанов, що фактично означає згортання другого етапу медреформи.
Видання повідомляє, що план полягає у скасуванні 1645 контрактів, які українські лікарні вже уклали з Національною службою охорони здоров'я. Замість цього медустановам планують виділити стільки ж грошей, скільки вони отримали в 2019 році, не враховуючи кількість наданих пацієнтам медичних послуг.
Таким чином, лікарні та інші медустанови, які через малу кількысть пацієнтів опинилися під загрозою закриття, продовжать роботу. А приватні клініки, які уклали контракти з НСЗУ, не отримають бюджетних коштів, йдеться у публікації.
"Щоб вистачило грошей, збираються скасувати деякі пакети пріоритетні послуги - ендоскопію, пологи, неонатологію. Тобто, безкоштовних обстежень і пологів не буде", - повідомив виданню співрозмовник, ім'я якого не називається.
З заявою про ці зміни вранці у вівторок мають виступити міністр охорони здоров'я Максим Степанов, його заступник, головний санлікар Віктор Ляшко, а також голова парламентського комітету з питань здоров'я нації Михайло Радуцький.


Нагадаємо, 1 квітня 2020 року має стартувати другий етап медичної реформи. Згідно із законом про державні фінансові гарантії медичного обслуговування, всі види медичних послуг в лікарнях має оплачувати Національна служба здоров'я.
В основу реформи покладено принцип "гроші ходять за пацієнтом". Пацієнт зможе вільно вибирати лікаря і медичного закладу, отримувати необхідні послуги, за які й платититиме Нацслужба здоров'я. Відповідно, медустанови, до яких звертаються більше пацієнтів, мають отримувати більше фінансування і навпаки.
У 2018-2019 роках в Україні був реалізований перший етап медреформи: громадяни отримали право особисто обирати сімейного лікаря, уклавши з ним контракт. А зарплати терапевтів і педіатрів суттєво виросли і стали залежати від кількості договорів з пацієнтами.
Проте в лютому президент Володимир Зеленський повідомив про створення робочої групи з реформування системи охорони здоров'я на чолі з головою парламентського комітету Михайлом Радуцьким. До складу групи увійшли представники медичних закладів та профільних вишів. Багато хто з них, зокрема, директор Інституту серця Борис Тодуров, жорстко критикували медреформу.
Під час виступу у Верховній Раді 4 березня – в день відставки уряду Олексія Гончарука, Зеленський натякнув на відтермінування другого етапу медреформи. Президент заявив, що місцева влада і медустанови до неї не готові.
Новопризначений голова МОЗ Максим Степанов неодноразово робив заяви про необхідність перегляду другого етапу реформи, зокрема, покладеного в її основу принципу фінансування медустанов.
Докладніше про те, що чекає на пацієнтів, медичні установи та лікарів під час другого етапу медреформи читайте у статті Алли Котляр "Медична реформа-2020: що потрібно знати?" й в інтерв'ю директора Директорату медичних послуг МОЗ Оксани Сухорукової.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



