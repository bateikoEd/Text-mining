Гео Лерос запросили на допит до ДБР, зателефонувавши йому.

Державне бюро розслідувань розслідує кримінальне провадження стосовно народного депутата Гео Лероса, який оприлюднив резонансні відеозаписи за участю Дениса Єрмака, брата керівника Офісу президента Андрія Єрмака.
На своїй Facebook-сторінці ввечері в понеділок, 30 березня, Лерос повідомив, що його вже запросили на допит до ДБР телефоном.
Депутат уточнив, що справу порушено за чотирма статтями Кримінального кодексу, у тому числі, за ч. 2 ст. 344 "втручання у діяльність державного діяча, вчинене особою з використанням свого службового становища" і ч. 2 ст. 328 "розголошення державної таємниці, що спричинило тяжкі наслідки".
"Тобто  те, що зафіксовано на плівках не має значення. Виявляється, що викривати корупціонерів - розголошення держтаємниці", - обурився політик.

За даними інформагентства "Укрінформ", справу попередньо кваліфіковано ще й за ч. 2 ст. 190 "шахрайство, здійснене групою осіб за попередньою змовою" і ч. 1 ст. 364 "перевищення влади або посадових повноважень працівником правоохоронного органу". Відомості до ЄРДР внесено Офісом генерального прокурора.
Який процесуальний статус у Гео Лероса в цьому провадженні, не уточнюється.


Нагадаємо, 29 березня народний депутат Гео Лерос оприлюднив відеозаписи, на яких брат керівника Офісу президента Денис Єрмак обговорює з рядом осіб можливість призначення на державні посади.
Дати на записах свідчать про те, що вони зроблені в період з серпня по вересень 2019 року. У розмовах фігурують посади в "Укрзалізниці", в Міністерстві інфраструктури, Київської митниці тощо.
Люди, які позиціонуються як помічники Дениса Єрмака, відкрито обговорюють отримання грошей за організацію таких зустрічей.
Андрій Єрмак підтвердив, що на записах – його брат Денис. При цьому керівник ОП пообіцяв звернутися до СБУ та ДБР, щоб слідство з'ясувало достовірність відеозаписів, хто і за яких обставин їх зробив, і як вони опинилися в Лероса. Єрмак звинуватив депутата в переході "червоних ліній" і переслідуванні власних інтересів, а також пообіцяв, що "тому доведеться відповідати публічно за кожне слово".
У свою чергу, Лерос передав відеозаписи до НАБУ, попросивши керівництво Бюро відкрити кримінальне провадження та перевірити можливу причетність Єрмака до злочинів.
"Схеми" ідентифікували ключових фігурантів відео: ними виявилися товариш Дениса Єрмака Сергій Шумський і підприємець з Харкова Дмитро Штанько, який і здійснював відефіксацію. Судячи зі змісту розмов, Шумський за гроші організовував зустрічі "пошукачів" посад із Денисом Єрмаком.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



