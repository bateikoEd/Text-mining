Чоловік нинішнього генпрокурора восени минулого року отримав вищу посаду і звання полковника поліції.

Після того, як Ірина Венедиктова була обрана народним депутатом і очолила парламентський комітет з питань правової політики, її чоловік Денис Колесник пішов на підвищення в Національній поліції, отримав нове звання і перевівся до Києва, повідомляє "Радіо Свобода".
Журналісти проекту "Схеми" з'ясували, що Денис Колесник, в листопаді 2019 року був призначений заступником начальника Департаменту кіберполіції Національної поліції України й отримав того ж місяця звання полковника поліції. До обрання Венедіктової до парламенту її чоловік очолював один з відділів управління Кіберполіції в Харківській області.
Міністерство внутрішніх справ очолює Арсен Аваков. Він, як і Венедиктова з Колесником, також виходець із Харкова. У МВС пояснили, що до кар'єрного зростання чоловіка нинішнього генпрокурора Аваков стосунку не має.
"Питання призначення на посади в Кіберполіції в компетенції керівника підрозділу і не підлягають погодженню з міністром внутрішніх справ", - пояснили "Схемами" у Департаменті комунікації МВС.
У свою чергу, в Національній поліції заявили, що чоловік Венедіктової отримав підвищення "на підставі висновку центральної атестаційної комісії та у порядку просування по службі", а звання полковника йому присвоїли "за сукупністю строків перебування у спеціальному званні".
У приймальні Дениса Колесника прохання про коментарі для "Схем" проігнорували. А сам він не відповідав ні на телефонні дзвінки, ні на текстові повідомлення журналістів.
Редакція "Схем" також направила два запиту в Офіс генпрокурора з проханням, щоб Венедіктова відповіла на зазначені питання. Однак на Різницькій відповіли, що "у зв'язку з напруженістю графіка генерального прокурора... провести інтерв'ю не представляється можливим".



27 березня президент Володимир Зеленський підписав указ про призначення Ірини Венедіктової генпрокурором. Запропоновану Зеленським кандидатуру підтримали 269 народних депутатів. При цьому у фракції "Слуги народу" не вистачило власних голосів для прийняття рішення. Зеленському допомогли "Опозиційна платформа – За життя", групи "За майбутнє", "Довіра" та позафракційні депутати.
Ірина Венедіктова очолювала ДБР з 27 грудня 2019 року після звільнення Романа Труби. На парламентських виборах 2019 року вона пройшла до Верховної Ради за списком партії "Слуга народу", до якого її включили під №3. Венедіктова очолювала парламентський комітет з питань правоохоронної діяльності.
У 2016 році Венедіктова провалила конкурс на посаду судді Верховного суду, не набравши мінімально необхідної кількості балів на екзамені.
Детальніше про перспективи прокуратури та ДБР в конктексте кадрових перестановок читайте в матеріалі Олександра Леменова "Як Зеленський міняє "своїх людей" ZN.UA.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



