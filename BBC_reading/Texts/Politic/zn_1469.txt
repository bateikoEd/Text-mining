Президент обіцяє, що "коронавірусні" доплати медики почнуть отримувати за березень у квітні.

Вже наступного тижня почнеться покриття заборгованостей із заробітної плати лікарям та іншим медичним працівникам. Про це повідомили на традиційній нараді під головуванням Президента України Володимира Зеленського з питань запобігання поширенню епідемії COVID-19, інформує прес-служба глави держави.
Заборгованості будуть покривати за рахунок субвенцій, закладених в новій версії бюджету.
"Треба закрити питання із заборгованостей лікарям найближчим часом. Не важливо, з яких причин вони виникли. Ми продумали, щоб бюджет містив всі ресурси для вирішення проблем. Я розумію, що заборгованості точкові, однак починайте виплачувати їх якнайшвидше. В бюджеті, серед іншого, закладено і додаткове фінансування для тих, хто бореться з коронавірусом. Все це медики повинні отримати вже з квітня", - підкреслив Зеленський.
Президент також акцентував на тому, що слід продовжувати забезпечувати лікарів засобами захисту і пояснювати алгоритми, як уберегтися від інфікування. За останні дві доби було зафіксовано найбільше випадків зараження коронавірусом, порівняно з попереднім періодом поширення інфекції. Це можна пов'язати з Великодніми святами, адже минулої неділі понад 100 тисяч українців таки відвідали заходи в церквах, а симптоми хвороби проявляються найчастіше на 5-6-й день після зараження, повідомили на нараді.
"Дуже сподіваюся, що українці усвідомлюють ризики зараження на цю Великдень у церквах. "Великдень вдома" - правильний хід, щоб люди знали, що саме в цьому році треба на це велике свято залишитися вдома. Це допоможе вберегти здоров'я і життя багатьох, щоб в наступному році знову можна було відвідати богослужіння і відсвяткувати Великдень традиційно і без обмежень", - зазначив Президент.


Відзначимо, в оновленому бюджеті-2020 додатково передбачено 15,8 млрд грн для доплат до зарплати медпрацівникам, які протистоять епідемії. Загалом видатки Міністерства охорони здоров'я збільшуються на 16,4 млрд грн.
Раніше повідомлялося про те, що в Україні коронавірусом заражені вже більше 800 медиків. Їх кількість може бути більшою. МОЗ пропонує тестувати раз в п'ять днів усіх медпрацівників.
В інтерв'ю ZN.UA президент Асоціації анестезіологів України та експерт Міністерства охорони здоров'я Сергій Дубров повідомив про те, що через епідемію з лікарень почали масово звільнятися медсестри та інший медперсонал. Серед причин не тільки страх заразитися, але і неможливість дістатися до місця роботи через те, що зупинили громадський транспорт.
Докладніше читайте в інтерв'ю "Анестезіолог: "Всі зараз говорять про те, що не вистачає апаратів штучної вентиляції легенів. Та головне — щоб нам вистачило персоналу, який забезпечує їх роботу і доглядає за хворими".
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



