Експрезидент Грузії вже не говорив про своє призначення віцепрем'єром

На зустрічі з нардепами з фракції "Голос" у вівторок, 28 квітня, колишній президент Грузії Міхеїл Саакашвілі не агітував за себе як кандидата на посаду віцепрем'єр-міністра в українському уряді, але говорив про можливе призначення на посаду радника президента Володимира Зеленського.
Про це повідомляє "Українська правда" з посиланням на джерела в "Голосі".
"У нас зараз зустріч. Міхо говорить вже про позиції радника Зеленського. Очевидно, що "слуги" прокотили його", – сказав співрозмовник видання.
За даними джерел, Офіс президента навіть не намагався зібрати голоси за призначення Саакашвілі. Видання робить висновок, що, ймовірно, воно не відбудеться.


Раніше журналіст Юрій Бутусов повідомив, що Кабінет міністрів України відкликав Міхеїла Саакашвілі як кандидата на посаду віцепрем'єра з питань реформ.
За даними Бутусова, у президента Володимира Зеленського була ідея призначити головою Державного бюро розслідування екс-заступника генпрокурора Давида Сакварелідзе.
22 квітня Саакашвілі повідомив про те, що президент запропонував йому стати віцепрем'єром з питань реформ. У ВП підтвердили, що Зеленський обговорював можливість співробітництва з екс-президентом Грузії.
Депутати парламентської фракції "Слуга народу" заявляли про те, що не приймали рішення голосувати за призначення Саакашвілі віце-прем'єром. Так, за словами Ірини Верещук, більшість фракції не готове підтримати призначення Саакашвілі з різних причин політичного і правового характеру.
Посольство Грузії в Україні заявило про те, що можливе призначення Саакашвілі віцепрем'єром у Тбілісі можуть розцінити як недружній крок Києва. Зі свого боку прем'єр-міністр Грузії зазначив, що у разі такого призначення, з України буде відкликано посла.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



