Президент запевнив, що не збирається здаватися, хоча графік роботи виявився для нього надто напруженим.

Президент Володимир Зеленський стверджує, що реформувати країну йому і його команді заважає пандемія коронавіруса.
"Ми вже зробили багато. На жаль, виклики, такі як, наприклад, епідемія коронавіруса, дещо стишує наш турборежим", - заявив глава держав у коментарі "BBC Україна" з нагоди першого року президентства.
Зеленський також констатував, що бути президентом – це нелегка робота, яка забирає багато сил і часу.
"Що стосується президентства, я не приховую, що це нелегка робота. Вона дуже вимоглива і відповідальна. І саме тому я не маю права зупинятися або здаватися... Ми не припинимо зміцнювати Україну", - підкреслив глава держави.
На запитання, чи не шкодує він про рішення йти в президенти, Зеленський відповів, що зараз він не може собі дозволити приділяти достатньо уваги сім'ї.
"Робота президентом забирає весь мій час, і мені не вдається достатньо побути з сім'єю і дітьми. Я жалкую, що не можу бути поруч, поки вони ростуть, так часто, як би я цього хотів", - розповів він.


Рік тому, 21 квітня відбувся другий тур президентських виборів, на яких Володимир Зеленський здобув переконливу перемогу: за нього проголосували 73,22% виборців. П'ятий президент України Петро Порошенко заручився підтримкою 24,45% громадян.
До виконання президентських обов'язків Зеленський приступив через місяць: 20 травня 2019 року відбулася інавгурація. Першим рішенням Зеленського на посаді президента став указ про розпуск Верховної Ради восьмого скликання.
У Раді дев'ятого скликання його партія "Слуга народу" отримала 254 депутатських мандата. І під чуйним керівництвом голови ОП Андрія Богдана президентська фракція забезпечувала прийняття президентських і урядових законопроектів "турборежимі".
Проте менш ніж через рік роботи Ради дев'ятого скликання "слуги народу" виявилися нездатні самостійно забезпечувати прийняття важливих законів і кадрові призначення: закон про ринок землі і перше читання закону про банки провалилися б без голосів "Європейської Солідарності" і "Голосу". Зміни до регламенту Ради "слуги" не внесли б без потримки групи "Довіра" та проросійської "Опозиційної платформи – За життя". Депутати з фракції ОПЗЖ і груп "Довіра" і "За майбутнє" своїми голосами забезпечили звільнення Руслана Рябошапки і призначення генеральним прокурором Ірини Венедіктової.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



