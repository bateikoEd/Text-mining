Ухвалити таке рішення Рада може вже 24 квітня.

Ексочільника Одеської обласної держадміністрації Міхеїла Саакашвілі можуть призначити віцепрем'єром із питань реформ, передає "Українська правда" із посиланням на джерела у фракції "Слуга народу". За даними ЗМІ, зараз питання щодо призначення Саакашвілі активно обговорюють у внутрішніх чатах фракції.
"Саакашвілі може бути віце з питань реформ. Ми зараз обговорюємо це питання, щоб розуміти настрої депутатів, бо їм же за це і голосувати", - зазначило джерело.
Ще один співрозмовник УП, повідомив про те, що призначення Саакашвілі парламент може розглянути вже 24 квітня.
"У нас буде засідання фракції перед засіданням ВРУ, туди напевно запросимо Саакашвілі і депутати ставитимуть йому запитання", - заначило джерело.
Водночас LB.UA з посиланням на власні джерела повідомило, що призначення Саакашвілі на вказану посаду ініціюють на Банковій. Президент Володимир Зеленський поки не вносив до Верховної Ради представлення на Саакашвілі, але документи вже готують.
У "Слузі народу" поки не знають, чи вистачить їм голосів у парламенті, щоб призначити Міхеїла Саакашвілі віцепрем'єром з питань реформ.


Нагадаємо, у лютому минулого року Саакашвілі покинув Україну через застосування до нього реадмісії. Таке рішення ухвалили на тлі акцій протесту в Києві, які він організовував. Політика затримали бійці спецпідрозділу Державної прикордонної служби в київському ресторані й уже через годину чартерним рейсом відправили до Варшави.
Після видворення з України Держприкордонслужба на три роки заборонила Саакашвілі в'їзд до країни. Однак,  у 2019 році президент Володимир Зеленський скасував рішення свого попередника Петра Порошенка про позбавлення Саакашвілі громадянства України у липні 2017 року. У травні минулого року Саакашвілі повернувся до України.
Зазначимо, що Верховний суд України визнав законною реадмісію Міхеїла Саакашвілі до Польщі у 2018 році. Однак, ДБР повідомило про підозру в перевищенні влади або службових повноважень ексочільникам підрозділів ДПСУ. Прикордонників підозрюють в організації незаконного видворення України Міхеїла Саакашвілі.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



