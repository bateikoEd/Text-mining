До цього Полюхович був заступником ексміністерки Ганни Новосад.

Заступника глави Міносвіти Юрія Полюховича призначили тимчасово виконуючим обов'язки міністра освіти і науки України, повідомила пресслужба відомства. Таке рішення новий уряд прийняв під час засідання, 10 березня.
"Дуже важливо, щоб діяв принцип безперервності уряду. Для мене честь – виконувати обов'язки міністра. Я зроблю все від мене залежне, щоб міністерство працювало злагоджено і належно виконувало свої функції", - заявив сам Полюхович.
Юрій Полюхович навчався в Національному університеті "Києво-Могилянська академія", а також в Київському національному університеті ім. Тараса Шевченка. З 2000 року т.в.о. голови Міносвіти є представником Європейської асоціації дослідників культури майя WAYEB.
Протягом 2014-2016 Полюхович був науковим співробітником Університету в Чіко (штат Каліфорнія, США). Також він працював в Національному інституті антропології та історії Мексики.
В ті ж роки Полюхович був радником міністра освіти та науки на громадських засадах. З 2017 року він очолює громадську організацію "Українська науково-дослідна фундація".
11 вересня 2019 року Полюховича призначили на посаду заступника голови Міносвіти Ганни Новосад. Роботу у відомстві він поєднує з викладанням в КНУ імені Тараса Шевченка.


4 березня Верховна Рада звільнила прем'єра Олексія Гончарука, що призвело до відставки Кабінету міністрів. У той же день народні депутати проголосували за призначення Дениса Шмигаля новим главою уряду, і затвердили кадрові зміни в Кабміні. Новосад стала однією з п'яти міністрів, які відмовилися працювати в уряді Шмигаля.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



