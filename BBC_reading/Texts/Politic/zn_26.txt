Чергове засідання відбудеться 2 квітня.

У четвер, 2 квітня, Шевченківський суд міста Києва розглядатиме справу організатора незаконних виборів ДНР, причетного до захоплення фонду "Ізоляція" та організації в ньому секретної тюрми, Романа Лягіна. Про це повідомили у фонді "Ізоляція".
Лягін був так званим "головою" "ЦВК" та організовував незаконний референдум в Донецькій області у 2014 році. Він також був ініціатором захоплення території фонду "Ізоляція" у Донецьку та причетним до її перетворення на секретну тюрму "МДБ ДНР". Лягін є цінним свідком, який може надати інформацію про причетність російських спецсил до окупації Донбасу, і цим сприяти доведенню участі Росії в військовій агресії проти України в міжнародних судах.
Справа Романа Лягіна розглядається вже майже рік. Засідання постійно переносяться, і, попри значущість Романа Лягіна як свідка перетворення Донецька на столицю "ДНР", розгляд справи по суті ще не відбувся.
Раніше, 17 грудня минулого року, суддя Шевченківського суду намагалась перевести справу на розгляд якомога далі від уваги медіа та громадськості — до Селидова, невеликого міста Донецької області.
Однак, Друга судова палата Касаційного кримінального суду Верховного суду розглянула подання щодо направлення матеріалів кримінального провадження за обвинуваченням Романа Лягіна. За результатом розгляду було вирішено залишити подання без задоволення. Таким чином, справу й надалі розглядатимуть в Шевченківському суді.
"Натомість процес навколо створення Консультативної ради в рамках Мінської Тристоронньої контактної групи відбувається з прискореною швидкістю, яку не стримують ані пандемія, ані економічна криза. Наразі тільки тиск з боку громадянського суспільства зміг пригальмувати легітимізацію терористичних угрупувань "Л/ДНР", до заснування яких причетний й Роман Лягін. Але вважати, що небезпека минула, ще зарано", - заявили у фонді "Ізоляція".
У фонді вважають, що відсутність прогресу у цій справі може сприйматися в "республіках" як поступова капітуляція українських інтересів. Представники  "республік", дивлячись на кейс Романа Лягіна, розуміють, що їхнім колишнім поплічникам, які потрапили до рук українського правосуддя, нічого не загрожує, а отже можна далі тиснути на Київ і домовлятись про "мир" на вигідних для Росії умовах. 
"Ми вимагаємо неупередженого суду над Лягіним і рішуче засуджуємо будь-які спроби влади легітимізувати "народні республіки" в Мінських переговорах Тристоронньої контактної групи! Ми також закликаємо президента України Володимира Зеленського відкликати підписи представника України під Протоколом засідання Тристоронньої контактної групи, які зможуть зробити таких "представників" Донбасу, як Роман Лягін, стороною переговорів в Мінському процесі", - йдеться в заяві фонду "Ізоляція".


У червні 2019 році Генеральна Прокуратура і СБУ повідомили про затримання Романа Лягіна. Справу мав розглянути Шевченківський суд міста Києва. Втім упродовж кількох місяців, з липня по грудень 2019 року, суд регулярно переносив слухання матеріалів та вчиняв перешкоди в реалізації потерпілим процесуальних прав. Наприкінці року нарешті відбулося засідання, за результатами якого рішення щодо підсудності справи судді делегували Верховному суду.
Затримали Лягіна у червні 2019 року.
У березні 2019 року в Службі безпеки спростували інформацію про те, що Лягін нібито здався за програмою спецслужби "На тебе чекають вдома". Повідомлялося, що справа щодо заочного обвинувачення Лягіна у держзраді розглядається в суді.
У 2014 році Лягін очолив "ЦВК ДНР", також він був так званим "міністром праці та соціальної політики ДНР". У квітні 2016 року через конфлікт з Олександром Захарченком, який на той момент був ватажком "ДНР", його відправили у "відставку".
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



