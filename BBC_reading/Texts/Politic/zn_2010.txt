На ній обговорюватимуть гальмування виконання рішень грудневого саміту в Парижі.

Нова відеоконференція міністрів закордонних справ країн нормандського формату (Україна, Німеччина, Франція, Росія) відбудеться у четвер, 30 квітня, повідомив очільник МЗС України Дмитро Кулеба.
"Відеоконференція відбудеться цього четерга, 30 квітня. Будуть усі чотири міністри закордонних справ. Я дякую їм за те, що вони погодилися взяти участь у цьому заході", - наголосив міністр на брифінгу 28 квітня, відповідаючи на запитання агентства "Інтерфакс-Україна".
За словами Кулеби, потреба в розмові виникла вже давно, оскільки ухвалені на паризькому саміті рішення гальмуються, і їм потрібно надати новий імпульс.
"Ми бачимо, що рішення нормандського паризького саміту гальмуються, і нам треба дати імпульс на шляху до їх виконання, щоб відкрити шлях до наступного саміту в Берліні, де треба буде досягати нових домовленостей і рухатися шляхом припинення війни, деокупації українських територій і, врешті-решт, припинення російської агресії загалом", - додав він.


Як повідомлялося, 9 грудня 2019 року  у Парижі відбувся перший з 2016 року саміт у нормандському форматі. Учасники зустрічі підтримали припинення вогню, обмін у форматі "всіх на всіх" до 31 грудня, допуск Червоного Хреста до всіх утримуваних осіб, розведення військ на трьох ділянках, розширення мандата СММ ОБСЄ та продовження розмінування.
Наступна зустріч лідерів України, Франції, Німеччини і Росії повинна була відбутися цього місяця, але пандемія коронавірусу і повсюдний карантин внесли свої корективи.
За цей час політичні радники лідерів нормандської четвірки повинні узгодити кроки з імплементації політичних заходів: прийняття закону про особливий порядок самоврядування ОРДЛО на постійній основі, інкорпорації "формули Штайнмаєра" в українське законодавство та підготовки місцевих виборів.
Докладніше про результати переговорів у нормандському форматі в Парижі та їхній вплив на Україну читайте матеріалі Тетяни Силіної "Нормандський айсберг" для ZN.UA.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



