Відповідна постанова датована 25 березня.

Кабінет міністрів України ліквідував Державне агентство спорту та Державне агентство розвитку молоді та громадянського суспільства. Відповідну постанову, датовану 25 березня, опублікували на "Урядовому порталі".
"Кабінет Міністрів України постановляє: 1. Ліквідувати Державне агентство спорту і Державне агентство розвитку молоді та громадянського суспільства. 2. Установити, що строк заявлення кредиторами своїх вимог становить один місяць", - йдеться у постанові.
Також уряд створив комісії з ліквідації обох державних агентств. Головою комісій призначили директора департаменту економіки та фінансів у сфері спорту Міністерства культури, молоді та спорту Юрія Музику.
У свою чергу Музика повинен затвердити персональний склад комісій, забезпечити здійснення заходів щодо ліквідації агентств, а також поінформувати протягом двох місяців Кабінет міністрів про результати ліквідації.


4 грудня минулого року уряд, який тоді очолював Олексій Гончарук, створив сім нових центральних органів виконавчої влади в межах бюджету об'єднаного Міністерства культури, молоді та спорту. Так, Кабмін створив Державне агентство з питань мистецтв, Держагентство з питань мистецької освіти, Держагентство розвитку молоді та громадянського суспільства, Держагентство спорту, Держагентство розвитку туризму, Державну інспекцію культурної спадщини України та Державну службу охорони культурної спадщини України.
23 березня уряд звільнив Олександра Ярему з посади голови Державного агентства розвитку молоді та громадянського суспільства. Одразу після звільнення його призначили першим заступником державного секретаря Кабінету Міністрів України.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



