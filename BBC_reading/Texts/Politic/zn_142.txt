На Банковій продовжують стверджувати, що президент літав в Оман не за рахунок коштів українських платників податків.

В Офісі президента повідомили НАЗК, що Володимир Зеленський повернувся з Оману до Українм за рахунок іноземної держави. Про це голова Національного агентства з питань запобігання корупції Олександр Новіков розповів в інтерв'ю виданню "Новое время", передає "Радіо Свобода".
"Ми направляли запити до Офіс президента про те, за чий рахунок було оплачено переліт і проживання в Омані. ОП і Державне управління справами нещодавно повідомили, що це не відбувалося за державні кошти, а літак для повернення був наданий Султанатом Оман", - пояснив Новіков.
Після цього, за словами Новікова, НАЗК направило запит Зеленському як фізичній особі.
Голова НАЗК підкреслив, що якщо чартер був сплачений кимось із членів сім'ї, то закон не зобов'язує Зеленського розкривати цю інформацію. Якщо ж президент заплатив особисто і приховав цей факт, то це вже порушення.
Згідно із законом, Зеленський зобов'язаний протягом 10 днів з моменту отримання запиту відповісти на нього. При цьому Новіков висловив упевненість, що президент виконає вимоги законодавства і надасть НАЗК запитувану інформацію.
"Він не може не надати. Тому що тоді складається протокол про ненадання необхідної інформації НАЗК", - підкреслив керівник Нацагентства.


У лютому "Схеми" оприлюднили розслідування "Оманлива відпустка", присвячене візиту президента Володимира Зеленського до Оману на початку року. Журналісти з'ясували, що під час перебування Зеленського в цій країні туди прилітав секретар Ради безпеки РФ, колишній директор ФСБ Микола Патрушев. До того ж, президент України повернувся до Києва на тому ж літаку, на якому Патрушев летів з Москви до Оману.
Офіс президента повідомив про намір судитися зі "Схемами" і домагатися спростування інформації про зустріч Зеленського з Патругшевим. Хоча автори матеріалу цього не стверджували.
Незадовго до свого звільнення з посади керівника Офісу президента Андрій Богдан повідомив журналістам, що візит Зеленського до Оману був приватним і не оплачувався з бюджету.
Перед цим на Банковій стверджували, що президент вирушив до Оману для "проведення зустрічей на вищому рівні". Зеленського супроводжував його помічник Андрій Єрмак, коттрий згодом змінив Богдана на посаді голови ОП.
Візит глави держави до Оману не анонсувався його пресслужбою. На Банковій підтвердили, що Зеленський знаходиться за кордоном після публікації його фотографій, зроблених в п'ятизірковому готелі Al Bustan Palace Ritz-Carlton Hotel.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



