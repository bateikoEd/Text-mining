Зокрема, відповідний законопроєкт передбачає, що Нацгвардія зможе затримувати правопорушників під час охорони громадського порядку.

Парламентський комітет з питань правоохоронної діяльності рекомендував Верховній Раді прийняти в першому читанні законопроєкт №3105 "Про внесення змін до деяких законодавчих актів України про вдосконалення правових засад діяльності Національної гвардії України". Документом передбачено розширення повноважень Нацгвардії при охороні громадського порядку.
Зокрема, документом пропонується дозволити військовослужбовцям Нацгвардії:
- приймати заходи, спрямовані на припинення кримінальних і адміністративних правопорушень;
- складати протоколи про адміністративні правопорушення;
- затримувати, доставляти і/або передавати правоохоронцям осіб, які вчинили або підозрюваних у вчиненні адмінправопорушення, а також тих, хто порушив встановлений пропускний режим або напав на військові об'єкти Нацгвардії, а також на об'єкти, які вона охороняє.
Законопроєкт зареєстрували у Верховній Раді 21 лютого народні депутати з фракції "Слуга народу".


Нагадаємо, глава держави Володимир Зеленський восени минулого року намагався перепідпорядкувати Національну гвардію безпосередньо президенту. Відповідний законопроєкт він зареєстрував у перший день роботи Верховної Ради дев'ятого скликання.
Однак документ зняли з розгляду парламентського комітету, відповідно до сесійної зали Ради він так і не потрапив. Зазначимо, що законопроєкт розробляв комітет, де головує депутат від "Слуги народу" Денис Монастирський — у минулому помічник близького до голови МВС Арсену Авакову експарламентаря Антона Геращенка. Останній же пізніше став заступником Авакова.
Детальніше про проблеми з Нацгвардією читайте в матеріалі Михайла Каменєва та Степана Золотаря "Жандармерія Зеленського"  для ZN.UA.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



