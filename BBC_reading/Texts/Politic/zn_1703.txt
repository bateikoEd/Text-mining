До робочої групи пропонують включити прикордонників і митників з України і Росії, а також посередників ОБСЄ.

Українські переговорники в Тристоронньої контактній групі запропонували Росії та ОБСЄ створити спільну робочу групу для розробки механізму відновлення українського контролю над ділянкою державного кордону в Донецькій і Луганській областях.  До робочої групи Київ пропонує включити прикордонників і митників з України й Росії, а також посередників з ОБСЄ, повідомили в Офісі президента за підсумками відеконференції ТКГ у середу, 22 квітня.
На Банковій нагадали, що створення таких груп передбачено пунктом 13 Комплексу заходів по виконанню Мінських угод, а також відповідає домовленостям, які були досягнуті на грудневому саміті нормандської четвірки в Парижі.
Відзначимо, що Кремль відмовляється передавати Україні контроль над кордоном до проведення виборів в ОРДЛО. У свою чергу, Київ наполягає на першочерговості виведення російських військ з українського Донбасу і відновлення контролю над кордоном.


Як повідомлялося, 9 грудня у Парижі відбувся перший з 2016 року саміт у нормандському форматі.
Учасники зустрічі підтримали припинення вогню, обмін у форматі "всіх на всіх" до 31 грудня, допуск Червоного Хреста до всіх утримуваних осіб, розведення військ на трьох ділянках, розширення мандата СММ ОБСЄ та продовження розмінування.
Наступна зустріч лідерів України, Франції, Німеччини і Росії була запланована на квітень 2020 року. За цей час політичні радники лідерів нормандської четвірки мають узгодити кроки з імплементації політичних заходів: прийняття закону про особливий порядок самоврядування ОРДЛО на постійній основі, інкорпорації "формули Штайнмаєра" в українське законодавство і підготовку місцевих виборів. Однак у заплановані терміни нормандський саміт не відбудеться через пандемію COVID-19.
На зустрічі ТКГ 11 березня за участю голови ОП України Андрія Єрмака і заступник голови АП РФ Дмитра Козака був підписаний протокол про створення консультативної ради при ТКГ.
ZN.UA опублікувало фотокопію протоколу з рішенням про створення консульативного ради. До неї планують включити по 10 представників України та ОРДЛО. Створення цього органу фактично зафіксує суб'єктність ОРДЛО. При цьому Росія увійде до Ради не як країна-агресор, а у вигляді так званого "спостерігача-гаранта" нарівні з Францією, Німеччиною та ОБСЄ.
Про катастрофічні для України наслідки, до яких призведе створення консультативної ради та легітимізація бойовиків, читайте в матеріалі "Технологія.ру для влади.Зе" Михайла Гончара, Володимира Горбача, Віталія Мартинюка і Сергія Савченка, а про результати переговорів у Парижі – в матеріалі Тетяни Сіліної "Нормандський айсберг" у ZN.UA.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



