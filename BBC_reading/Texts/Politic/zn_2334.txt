Служба виявила понад 300 інтернет-агітаторів.

В період травневих вихідних в Україні зафіксували підвищення активності інтернет-агітаторів, які працюють за наказами з Росії. За вказівкою російських кураторів вони поширювали фейкові новини про святкування Великодня, травневих свят, вимушених карантинних обмежень та епідемію коронавірусу, повідомляє пресцентр СБУ.
"За період дії карантинних заходів кіберфахівці Служби безпеки України заблокували понад 2,1 тисячі інтернет-спільнот із загальною аудиторією понад 900 тисяч користувачів, викрили 301 інтернет-агітатора, які поширювали різноманітні фейки про епідемію COVID-19.  Встановлено, що 14 із виявлених агітаторів діяли за завданням російської сторони", - зазначили в СБУ.
Служба зафіксувала особливу активність російських троле- і ботоферм, які закликали порушувати карантин та підтримували акції протестів.
Як зазначає служба безпеки, в період травневих свят їхня активність була частково перенаправлена з теми коронавірусу на інші суспільно-політичні питання. В Одесі, таким чином, представники проросійського руху "Куликове поле" організувати низку провокацій у роковини трагедії, яка відбулася 2 травня 2014 року. Організатори планували поширювати агітаційну продукцію сепаратистського характеру із закликами про створення так званої "республіки Новоросія" і силового захоплення влади.
"Під час обшуків у них вилучено поліграфію з поділом України на фейкову "республіку Новоросія" і "бандерівську Україну", наліпки з написами "Одесса русский город" та "Одесса – Новороссия", символіку з пропагандою тоталітарного режиму тощо. Слідчі дії тривають у межах кримінального провадження, розпочатого за ч. 2 ст. 110, ч. 1 ст. 109, ч. 1 ст. 14 та ч. 1 ст. 294 Кримінального кодексу України", - повідомили в СБУ.
На Дніпропетровщині СБУ викрила трьох мешканців, які поширювали заклики до протестів на травневі свята через карантин. Їх електронне листування показало, що дії координували з Російської Федерації. Одного із затриманих шантажували депортацією матері, яка працює у Москві.
Наразі стосовно 14 агітаторів, що діяли за завданням російської сторони, СБУ розпочала кримінальні провадження за ст. 109 та 110 Кримінального кодексу України. Такі агітатори "працювали" в Києві, Одесі, Дніпрі, Львові, Херсоні, Полтаві, Кропивницькому та Конотопі.


Дезінформацію та залучення інтернет-агітаторів є однією з тактик країни-агресора просувати свої ідеї. Російські засоби масової інформації розгорнули значну дезінформаційну кампанію проти Заходу, щоб викликати паніку і посіяти недовіру на тлі поширення пандемії коронавірусу. Головною метою поширення дезінформації в ЄС називають - блокування якісної інформації на тлі пандемії коронавірусу.
Голова Служби безпеки України Іван Баканов вніс до Ради національної безпеки і оборони України пропозицію про продовження ще на три роки санкцій щодо російських соціальних мереж "Одноклассники" та "ВКонтакте" ще на 3 роки, щоб звузити цільову аудиторію, на яку спрямовані інформаційні операції російських спецслужб.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



