У відповідь депутат написав у своєму Facebook знущальний пост з образами на адресу журналістів.

Народний депутат від "Слуги народу" Олександр Дубінський намагався за гроші отримати румунське громадянство, про що свідчать документи, які 8 травня  опублікувалижурналісти "Слідства.Інфо".
Так, журналісти отримали в розпорядження документи, які підтверджують, що в грудні 2017 Дубінський подав заявку на отримання громадянства Румунії. Зокрема, надав копії закордонного та внутрішнього паспортів, свідоцтво про народження. Після цього Національне агентство з питань громадянства Румунії присвоїло йому персональний номер.


У сюжеті зазначається, що за звичайних обставин отримати громадянство Румунії не так вже просто, адже для цього треба або проживати в країні не менше 8 років, чи не менше п'яти років перебувати у шлюбі з громадянином Румунії. А ще скласти іспити на знання румунської мови і культури.
Але є і коротший шлях, яким щорічно користуються тисячі громадян інших країн: потрібно тільки довести, що ти маєш румунське коріння. Тобто, що хоча б хтось із твоїх предків до третього коліна (прабабуся чи прадід) проживав на території румунської держави і мав румунське громадянство.
Водночас, як з'ясували журналісти, навіть наявність румунських коренів не обов'язкове. В інтернеті безліч оголошень, які за кілька тисяч євро і приблизно два роки гарантують отримання румунського паспорта.
За даними джерела "Слідства.Інфо", для оформлення документів на громадянство Дубінський скористався послугами компанії з Чернівців. Такі послуги коштують 5-6 тисяч євро.
"Нам невідомо, завершив народний депутат процедуру з отримання громадянства. Сам Дубінський у коментарі "Слідству.Інфо" запевнив, що не отримував румунського громадянства. "У мене немає жодного іншого громадянства, окрім українського", - сказав він. А інформацію про подачу документів на паспорт іншої країни, яку йому озвучили журналісти, проігнорував, завершивши розмову емоційними випадами на адресу редакції", - йдеться в сюжеті.



Після виходу сюжету Дубінський написав у Facebook знущальний пост з образами на адресу журналістів.
Зазначимо, що як раз напередодні головного редактора "Слідства.Інфо" Анну Бабинець викликали на допит в Національну поліцію через її запиту до Дубінскому.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



