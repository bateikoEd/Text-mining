Після звільнення Андрія Богдана посади втратили багато людей, призначенню яких він посприяв.

Колишній генеральний прокурор Руслан Рябошапка дав зрозуміти, що вважає керівника Офісу президента Андрія Єрмака і олігарха Ігоря Коломойського причетним до його звільнення з посади. Імен "бенефіціарів" своєї відставки не називав, але прямо натякнув на тих, кого мав на увазі.
"Тут збіглися інтереси багатьох людей. Починаючи з тих, хто можливо хотів зайняти мою посаду, тих, хто зайняв місце Андрія Богдана. І людей, котрі раніше делегували своїх людей в органи прокуратури, яких ми почали звільняти. Плюс люди, яких називають олігархами, які побачили, що Офіс генерального прокурора може ефективно працювати разом із НАБУ, і відчули загрозу", - заявив Рябошапка в інтерв'ю виданню "Гордон", опублікованому ввечері у вівторок, 24 березня.
Одним із перших кроків Рябошапки на посаді генпрокурора стала передача до НАБУ одного з кримінальних проваджень про неповернення "Приватбанком" рефінансу до його націоналізації.
Андрій Єрмак замінив Андрія Богдана на посаді керівника ОП 11 лютого – менш ніж через місяць Рябошапку відправили у відставку.
Крім того, колишній генпрокурор допустив, що його відставку могли спробувати використовувати для підтримки рейтингу президента Володимира Зеленського.
"Був ще фактор політичний. Коли потрібно було когось принести в жертву для певного рейтингу. І, власне, сукупність таких обставин призвела до моєї відставки", - резюмував Рябошапка.



На екстреному засіданні 5 березня Верховна Рада відправила у відставку генпрокурора Руслана Рябошапку. Його звільнили голосами 179 депутатів від "Слуги народу", 36 членів проросійської фракції "Опозиційної платформи – За життя", а також представників груп "За майбутнє", "Довіра" та позафракційних парламентаріїв.
27 березня президент Володимир Зеленський підписав указ про призначення Ірини Венедіктової генпрокурором. Запропоновану Зеленським кандидатуру підтримали 269 народних депутатів. При цьому у фракції "Слуги народу" не вистачило власних голосів для прийняття рішення. Зеленському знову допомогли "Опозиційна платформа – За життя", групи "За майбутнє", "Довіра" та позафракційні депутати.
Голова фракції "Слуги народу" Давид Арахамія заявив, що "останньою краплею" стало непідписання Рябошапкою підозр Петрові Порошенку. Зеленський дорікнув генпрокуророві в тому, що той "не продемонстрував результату".
Головний експерт StateWatch Олександр Леменов констатує, що ДБР підготувало проект підозри Петроіі Порошенку з грубими процесуальними помилками і безсенсовним нагромадженням цитат із законів. Не підписавши підозри, Рябошапка фактично вберіг прокуратури та керівництво держави від неминучої ганьби в судах.
Детальніше про те, як у ДБР підготували "якісний" проект підозри Порошенку, читайте в статті Олександра Леменова для ZN.UA.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



