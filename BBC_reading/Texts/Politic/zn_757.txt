Українців попередили, що після приїзду їх чекає обсервація, а не зустріч з рідними.

Посол України в Польщі Андрій Дещиця радить українським трудовим мігрантам, які мають можливість залишатися в Польщі, не виїжджати перед Великодніми святами в Україну.
"З 7 квітня на українсько-польському кордоні будуть функціонувати тільки пункти пропуску "Корчова-Краковець" і "Дорогуськ-Ягодин", а ПП "Гребенне-Рава-Руська" тимчасово припиняє свою роботу. Ці пункти є автомобільними, тому перетнути кордон ними можна буде тільки на власних автомобілях", — заявив Дещиця.
Він додав, що перестане діяти механізм, який функціонував до сьогодні: ДСНС і місцева влада вже не будуть направляти автобуси, щоб перевозити через кордон людей, які будуть збиратися з польського боку кордону.
Він додав, що після перетину кордону такі особи зобов'язані будуть пройти 14-денну обсервацію. Враховуючи обов'язковість цієї процедури у відведених облдержадміністраціями спеціальних місцях, навіть якщо громадяни і перетнуть кордон, можливості провести Великдень у власних будинках в колі сім'ї в Україні так чи інакше не буде.
Тому Дещиця попросив українських заробітчан, які мають фінансові можливості і юридичні підстави для перебування у Польщі, у період Великодніх свят утриматись від поїздок в Україну.
"Раджу всім українцям без необхідності не виїжджати з Польщі на свята. Бережіть своє здоров'я і здоров'я своїх рідних і близьких", — закликав посол.


Раніше повідомлялося про те, що понад 118 тисяч осіб залишили Польщу через східний кордон. Серед усіх іноземців 89 тисяч були українцями. За даними НБУ, за 2019 рік трудові мігранти перерахували в Україну понад 12 мільярдів доларів.
Детальніше про те, яких втрат варто очікувати українцям і бізнесу після карантину читайте в статті "Прогноз збитків. Якими будуть економічні збитки України через пандемію коронавірусу" на сайті ZN.UA.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



