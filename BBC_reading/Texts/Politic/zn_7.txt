На Банковій наполегливо заперечують причетність Єрмака до корупції

В Офісі президента стверджують, що його керівник Андрій Єрмак не причетний до корупції, а відеозаписи з його участю брата Дениса "не мають стосунку до реального життя". На Банковій закликали дочекатися результатів офіційного слідства, а також припустили, що у публікації компромату є якийсь вигодонабувач.
"Розмови на оприлюднених плівках не мають стосунку до реального життя, ніхто з названих людей не був призначений на посади, які обговорювалися. Однак усі викладені факти мають бути ретельно перевірені – так само, як і джерела появи плівок і те, хто та з якою метою замовляв стеження", - йдеться в заяві ОП, поширеній увечері в четвер, 2 квітня.
На Банковій запевнили, що "нинішня влада України має нульову толерантність до корупції".
"Офіс Президента чекає на офіційні результати розслідування від правоохоронців. Ніхто не уникне покарання за протиправні дії, однак і звинувачувати будь-яку зі сторін до офіційних результатів розслідування було б необачно", - сказано в заяві.
За даними ОП, Служба безпеки України в рамках досудового розслідування вже викликала на допитми народного і депутата Гео Лерос, який оприлюднив відеозаписи, і їх "головного героя" Дениса Єрмака. Крім того, НАБУ і ДБР зареєстрували кримінальні провадження на підставі заяв Гео Лероса й Андрія Єрмака відповідно.
"Усі ми розуміємо, що подібні скандали мають кінцевого бенефіціара. Знайти правду і встановити справедливість - головне", - резюмували укладачі заяви.

Відзначимо, що заява Офісу президента з'явилося після зустрічі депутатів із Володимиром Зеленським та Андрієм Єрмаком на Банковій, про що повідомляло ZN.UA. На цій зустрічі президент заступився за голову Офісу, назвав Єрмака "своїм другом", а депутата-викривача Лерос – "аферистом".
Єрмак, у свою чергу, назвав Лероса своїм "особистим ворогом" і звинуватив у "зливі" компромату свого попередника Андрія Богдана.
За даними ZN.UA, опубліковане Леросом 13-годинне відео – це уривки з оперативної відеозйомки СБУ загальною тривалістю майже 100 годин, і на цих записах зафіксовані факти передачі грошей.


Нагадаємо, 29 березня народний депутат Гео Лерос оприлюднив відеозаписи, на яких брат керівника Офісу президента Денис Єрмак обговорює з рядом осіб можливість призначення на державні посади. 
Дати на записах свідчать про те, що вони зроблені в період з серпня по вересень 2019 року. У розмовах фігурують посади в "Укрзалізниці", в Міністерстві інфраструктури, Київської митниці тощо. 
Люди, які позиціонуються як помічники Дениса Єрмака, відкрито обговорюють отримання грошей за організацію таких зустрічей. 
Андрій Єрмак підтвердив, що на записах – його брат Денис. При цьому керівник ОП пообіцяв звернутися до СБУ та ДБР, щоб слідство з'ясувало достовірність відеозаписів, хто і за яких обставин їх зробив, і як вони опинилися в Лероса. Єрмак звинуватив депутата в переході "червоних ліній" і переслідуванні власних інтересів, а також пообіцяв, що "тому доведеться відповідати публічно за кожне слово". ДБР відкрило щодо Лероса кримінальне провадження за чотирма статтями Кримінального кодексу.
У свою чергу, Лерос передав відеозаписи до НАБУ, попросивши керівництво Бюро відкрити кримінальне провадження та перевірити можливу причетність Єрмака до злочинів.
"Схеми" ідентифікували ключових фігурантів відео: ними виявилися товариш Дениса Єрмака Сергій Шумський і підприємець з Харкова Дмитро Штанько, який і здійснював відефіксацію. Судячи зі змісту розмов, Шумський за гроші організовував зустрічі "пошукачів" посад із Денисом Єрмаком.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



