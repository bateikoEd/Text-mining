Президент Франції планує відвідати Україну.

Президент України Володимир Зеленський у понеділок, 24 квітня провів телефонну розмову з Президентом Французької Республіки Еммануелем Макроном. Вони обговорили ситуацією з епідемією COVID-19 та виділення Україні 1,2 млрд євро для від ЕС для подолання її наслідків, повідомили в Офісі президента.
"Глава Української держави відзначив важливість подальшої макрофінансової підтримки України з боку ЄС і висловив сподівання щодо швидкого ухвалення на рівні Євросоюзу рішення про надання Україні макрофінансової допомоги обсягом 1,2 млрд євро для подолання наслідків пандемії COVID-19.
Окрема увага була приділена ситуації на сході України та стану реалізації домовленостей, досягнутих під час Паризького саміту в Нормандському форматі. Президент Франції привітав взаємне звільнення утримуваних осіб 16 квітня цього року, у межах якого в Україну повернулося 20 людей", - йдеться в повідомленні.
Зеленський також розповів президенту Франції про перебіг переговорів з Міжнародним валютним фондом щодо започаткування нової програми співпраці з Україною.
"Закон про банки є для нас пріоритетним. Я впевнений, що ми проголосуємо його, бо це важливо для нас і відкриває можливості для співпраці з МВФ", –  наголосив президент.
Володимир Зеленський також зауважив український внесок у боротьбу з пандемією - українські вантажні літаки "Мрія" та "Руслан" у межах програми стратегічних перевезень НАТО залучені до доставки гуманітарної й медичної допомоги по всьому світу.
Зазначається, що сторони обговорили спільний інтерес до відновлення динаміки двосторонньої співпраці після нормалізації епідемічної ситуації.
Володимир Зеленський нагадав Макрону про запрошення відвідати Україну і французький президент підтвердив, що планує приїхати.
 

Європейській комісія схвалила виділення Україні 1,2 млрд євро на допомогу у боротьбі з новим коронавірусом на початку квітня. Зазначається, що у разі затвердження пропозиції Європейської Комісії, сторонами має бути узгоджено та підготовлено Меморандум про взаєморозуміння та Кредитну угоду між Україною та ЄС, що міститимуть фінансові умови та умови структурної політики для виплати відповідних траншів.
Крім цього, низка інших країні направила Україні фінансову допомогу. Так, ФРН надасть Україні 150 млн євро на боротьбу з коронавірусом COVID-19. США виділять Україні на боротьбу з коронавірусом 1,2 млн доларів. Ще 70 млн доларів нададуть Україні міжнародні донори - ООН, ЮНІСЕФ та ПРООН. Європейський інвестиційний банк (ЄІБ) погодився надати Україні кредит в обсязі 40 млн євро для швидкого реагування та проведення необхідних заходів з подолання коронавірусу в Україні.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



