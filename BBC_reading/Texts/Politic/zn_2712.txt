Президент очікує результатів у реформі митниці.

Президент України Володимир Зеленський заявив, що очікує перших позитивних результатів від Міхеїла Саакашвілі після його призначення вже в найближчі місяці. Зокрема, Зеленський очікує зміни у дерегуляції в бізнесі та реформуванні митниці. Про це він повідомив під час брифінгу в рамках робочої поїздки на Закарпаття, повідомляє "Укрінформ".
"Результатів роботи від Саакашвілі очікую не на другий день після його призначення, але в найближчі місяці він повинен бути. Ми з ним багато про це говорили. Він розповів, що свого часу поставив нових людей на митниці, потім усіх розігнав. Через деякий час поставив інших - і довелося розігнати знову. Ну, така складна річ реформа митниці. Я дуже хочу, щоб він нею займався," - сказав Зеленський.
 За його словами, Саакашвілі під час свого президенства у Грузії зміг подолати корупцію та зробити сучасну митницю.
"Другий момент - у нього достатньо міцні інвестиційні зв'язки з багатьма країнами. Коли вони будували Батумі - це було залучення різних інвесторів, тоді там звели великі мережеві готелі. У нього є досвід", - зазначив президент.
Окрім цього, Зеленський заявив, що його цікавить допомога Саакашвілі реформуванні пенсійної системи в Україні.


"Перші завдання" після призначення Саакашвілі знайшов ще один політик - Віталій Кличко. Він попросив Міхеїла Саакашвілі, нового голову виконкому Нацради реформ, допомогти "розібратися" зі знесенням у Києві цеху №5 заводу "Більшовик", який гальмує будівництво Шулявського мосту. 
7 травня Зеленський підписав указ про призначення Саакашвілі головою Виконавчого комітету реформ, завдяки чому Саакашвілі може отримати право брати участь у засіданнях Кабінету міністрів.
Спочатку Саакашвілі повідомляв про те, його хочуть призначити віцепрем'єром з реформ. Однак у "Слуги народу" не назбиралося голосів для того, щоб зробити експрезидента Грузії членом українського уряду.
За даними ZN.UA в Офісі президента кандидатуру президенту Саакашвілі запропонував голова ВП Андрій Єрмак, який знайомий з грузинським політиком з університету.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



