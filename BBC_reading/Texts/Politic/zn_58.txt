Гео Лерос просить директора НАБУ дослідити відеозаписи і за наявності ознак складу злочину зареєструвати кримінальне провадження.

Народний депутат, член парламентської фракції "Слуги народу" Гео Лерос звернувся до Національного антикорупційного бюро з проханням вивчити відеозаписи, в яких фігурує Денис Єрмак, брат керівника Офісу президента Андрія Єрмака.
У депутатському зверненні, адресованому директору НАБУ Артемові Ситнику, Лерос просить просить "провести перевірку обставин", а при виявленні ознак злочину - зареєструвати кримінальне провадження та почати розслідування. Парламентарій також наполягає на перевірці причетності Андрія Єрмака до можливого злочину.
Фотокопію документа і ще два відеозаписи з Денисом Єрмаком Лерос оприлюднив на своїй сторінці у Facebook у неділю, 29 березня.
Публічно звертаючись до керівника ОП, депутат написав: "Ми проти таких, як ти ухвалили зміни до закону "Про внесення змін до закону України "Про запобігання корупції" щодо викривачів корупції", тому відправляю до НАБУ подання з флешкою і чекаю 10% награбованого, відправлю в дитбудинок. От і подивимося як працює закон і орган, який ти намагаєшся рейдернути".

Нагадаємо, 29 березня народний депутат Гео Лерос оприлюднив відеозаписи, на яких брат керівника Офісу президента Денис Єрмак обговорює з рядом осіб можливість призначення на державні посади.
Дати на записах свідчать про те, що вони зроблені в період з серпня по вересень 2019 року. У розмовах фігурують посади в "Укрзалізниці", в Міністерстві інфраструктури, Київської митниці тощо.
Люди, які позиціонуються як помічники Дениса Єрмака, відкрито обговорюють отримання грошей за організацію таких зустрічей.
Андрій Єрмак підтвердив, що на записах – його брат Денис. При цьому керівник ОП пообіцяв звернутися до СБУ та ДБР, щоб слідство з'ясувало достовірність відеозаписів, хто і за яких обставин їх зробив, і як вони опинилися в Лероса. Єрмак звинуватив депутата в переході "червоних ліній" і переслідуванні власних інтересів, а також пообіцяв, що "тому доведеться відповідати публічно за кожне слово".


Андрій Єрмак замінив Андрія Богдана на посаді керівника ОП 11 лютого, перед цим він обіймав посаду помічника президента. Менш ніж через місяць після призначення Єрмака були відправлені у відставку Кабінет міністрів на чолі з Олексієм Гончаруком і генеральний прокурор Руслан Рябошапка. Рябошапка заявляв, що вважає Єрмака причетним до його звільнення з посади.
Крім того, Єрмак Єрмак встиг зустрітися з кремлівським куратором бойовиків ОРДЛО Дмитром Козаком і домовитися про створення так званої "Консультативної ради" у Мінську. Створення цього органу фактично зафіксує суб'єктність ОРДЛО. При цьому Росія увійде до Ради не як країна-агресор, а у вигляді так званого "спостерігача-гаранта" нарівні з Францією, Німеччиною та ОБСЄ.
Лерос був одним із 60 членів фракції "Слуга народу", які підписали звернення до президента Зеленського. Вони висловилися категорично проти прямих переговорів з бойовиками.
Докладніше про ініціативи Козака та Єрмака читайте в матеріалі Михайла Гончара, Володимира Горбача, Віталія Мартинюка та Сергія Савченка "Технологія.ру для влади.Зе" для ZN.UA.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



