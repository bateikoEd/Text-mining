Депутати планують переписати законопроєкт про ринок землі.

Нові правки у законопроект №2178-10 "Про обіг земель сільськогосподарського призначення" передбачають відтермінування запуску ринку до 1 липня 2021 року та обмеження його роботи в перші два роки тільки паями у власності фізичних осіб з максимальним володінням в одних руках 100 га, повідомила заступник голови фракції "Слуга народу" Євгенія Кравчук.
"Початок ринку землі відкладається до 1 липня наступного року. (Він) буде стартувати з продажу паїв, що належать приватним власникам. Тобто, мова не буде йти, як мінімум в перші два роки дії ринку землі, про державні та комунальні землі", – повідомила вона в п'ятницю після засідання фракції "Слуга народу" за участю президента Володимира Зеленського, передає Інтерфакс-Україна.
За її словами, також буде зменшена максимальна концентрація землі для фізичних осіб на перші два роки – до 100 га в один руки.
"Після двох років зможуть вже і юридичні особи купувати, і там поріг буде таким, як зараз (в законопроекті – ред.) – 10 тис. га в одні руки", – пояснила Кравчук.
Заступник голови фракції пояснила, що це дозволить поетапно впроваджувати земельний ринок і дивитися, як він буде працювати. "Якщо потрібно, ми зможемо вносити правки, але це досить збалансована модель, і вона враховує те, що дійсно в найближчі місяці у нас не буде приваблива економічна ситуація. Але потім, в наступному році, коли вже запрацює ринок землі, це буде таким трампліном і допоможе Україні піти на економічний (стрибок)", – підкреслила Кравчук.
Як повідомлялося, прийняття закону про ринок земель разом з законом про регулювання банківської діяльності (так званий "антиколомойський" законопроект №3260 – ред.) дозволить Україні отримати нову 3-річну програму розширеного фінансування EFF Міжнародного валютного фонду (МВФ) в обсязі близько $ 8 млрд, а також пов'язану з нею макрофінансову допомогу від ЄС (EUR500 млн) і кредит Світового банку (до $ 1,0 млрд).


Передбачається, що Верховна Рада збереться на позачергову сесію 30 березня. За словами Зеленського, законопроектів, які повинні розглянути депутати на позачерговому засіданні буде кілька, і запевнив, що це не останній пакет стабілізаційних заходів з протидії епідемії коронавірусу. Він підтвердив, що будуть розглядатися закони про земельну реформу і націоналізовані банки.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



