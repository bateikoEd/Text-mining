На думку Андрія Мельника, деокупація українського півострова – не така вже й віддалена перспектива.

Посол України в Німеччині Андрій Мельник запропонував побитись об заклад ексканцлеру Німеччини Герхарду Шредеру. Дипломат готовий закластися, що за 20-25 років анексований Росією Крим повернеться до України.
Таке бажання в дипломата виникло після інтерв'ю Шредера виданню Tagesspiegel, у якому ексканцлер стверджував, що накладені на Росію санкції нібито не працюють.
"Чим голосніше пан Шредер та інші лобісти мілітаристської Москви на кожному розі волають про те, що запроваджені проти Росії санкції є нібито "безглуздими", тим більш очевидним стає для німецької громадськості той незаперечний факт, що санкції ЄС та США чудово діють та надзвичайно боляче б'ють у саме серце і без того кволої російської економіки, а відтак і політичного керівництва", - пояснив Мельник у коментарі "Укрінформу".
Інтерв'ю Шредера дипломат розцінює як "крик відчаю". Втім, за словами посла, попри всі зусилля колишнього канцлера пробити глуху стіну солідарності уряду й громадян Німечини, йому не вдалося послабити їх підтримку України.
Герхард Шредер є керівником ради директорів державної компанії "Роснєфть" (з 2017 року) та головою ради акціонерів "Nord Stream AG" (з 2016). І відомий своїми закликами до виправдання анексії українського Криму та зняття з Росії санкцій.
Посол подякував офіційному Берліну та всім європейським і американським партнерам за "міцне дружнє плече", яке вони підставляють Україні від початку російської агресії. Українці це надзвичайно цінують, запевнив дипломат.
У відповідь на заяву Шредера, що Крим ніколи не повернеться до складу України, Мельник запропонував йому парі.
"А що стосується безсоромної тези пана Шредера про те, що "жоден російський президент ніколи не віддасть Україні Крим", то хотілося б оголосити цьому 76-річному експолітику та топ-лобісту Кремля своєрідне парі: ще за його життя Крим неодмінно повернеться у лоно матері-України. Це так само очевидно, як і те, що сонце встає на Сході і сідає на Заході", - резюмував Мельник.


Останнім часом Росія активізувала спроби домогтися скасування санкцій за агресію проти України, прикриваючись необхідністю боротися з пандемією коронавірусу COVID-19. У квітні РФ двічі намагалася провести через Генеральну асамблею ООН відповідні проєкти резолюцій, обидва рази їх блокували Україна та партнери.
16 березня 2014 року відбувся псевдореферендум щодо статусу Криму. Світова спільнота не визнала результати голосування, а президент Росії Володимир Путін за два дні оголосив про так зване "приєднання" українського півострова до РФ.
31 липня ЄС, США та інші країни вели санкції терміном на один рік у відповідь на дії РФ, які дестабілізували ситуацію в Україні. Обмежувальні заходи посилили у вересні 2014 року. У березні 2015 року тривалість санкцій пов'язали з повним виконанням Мінських угод.
Зараз діють санкції стосовно окремих секторів російської економіки і санкції за незаконну анексію Криму і Севастополя (в чинні до 23 червня 2020 року).
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



