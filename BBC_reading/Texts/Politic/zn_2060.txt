Щоправда перепона, яка, за словами Єрмака, сьогодні все ускладнює, існувала завжди.

Керівник Офісу президента Андрій Єрмак зустрівся з родинами українців, яких незаконно утримують на тимчасово окупованих українських територіях, повідомила пресслужба ОП. За словами Єрмака, узгодження списків на обмін продовжуються. У зустрічі взяли участь заступник голови ОП Роман Машовець, уповноважена Верховної Ради з прав людини Людмила Денісова та уповноважений представник України у гуманітарній підгрупі ТКГ в Мінську Геннадій Кузнєцов.
"У нас є мета, від якої ми ніколи не відступимо, – щоб усі наші люди повернулися додому. Мені відомо про всі проблеми, які сьогодні існують, зокрема що стосується формування списків на звільнення. Але поки ми кожну людину не повернемо – ми цю роботу не зупинимо", – заявив Єрмак під час зустрічі.
За словами очільника Офісу президента, сьогодні узгодження списків на обмін нібито ускладнюється тим, що до незаконно утримуваних громадян окупанти не пускають представників Міжнародного комітету Червоного Хреста. 
"Президент також добре знає про це. І в документі, який був підписаний на саміті в Парижі, значиться, що Міжнародний комітет Червоного Хреста повинен мати доступ на ту територію", – зазначив Єрмак.
Зазначимо, що окупанти не пускають МКЧХ до утримуваних українців не лише зараз. Зокрема, бойовики ОРДЛО не пускають Червоний Хрест до українців протягом всієї війни в Донбасі.
Голова ОП заявив про те, що робота над звільненням незаконно утримуваних українців ведеться безперервно, зокрема в групах у межах ТКГ, які працюють у форматі 24/7. Як зазначили у пресслужбі, під час зустрічі також піднімали питання перезапуску роботи комісії з пошуку зниклих безвісти, куди мають увійти представники їхніх сімей. Для покращення комунікації та більш конструктивної роботи зі звільнення утримуваних осіб було запропоновано обговорити створення робочої групи при Офісі президента за участі членів родин полонених.


28 квітня під стіни Офісу президента прийшли родичі тих, хто досі перебуває у полоні бойовиків на території ОРДЛО. Вони вимагали зустрічі президентом Володимиром Зеленським. Мітингувальники пояснили, що причиною їх перебування під ОП сьогодні стала відсутність інформації стосовно майбутніх обмінів, тому вони вирішили зустрітися з президентом особисто.
8 квітня учасники ТКГ в Мінську під час консультацій домовилися про проведення взаємного обміну не пізніше Великодня. Вранці 16 квітня розпочався взаємний обмін утримуваними особами між Україною і тимчасово непідконтрольними їй територіями "Л/ДНР", в результаті якого із окупованих територій Донбасу повернулися 20 громадян. Через пандемію коронавірусу після прибуття на підконтрольну українській владі територію вони мали пройти обсервацію.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



