Зобов'язавши уряд внести у парламент закон по районах, по суті, поставили його в double-check по Верховній Раді, стверджує Корнієнко.

У своєму інтерв'ю ZN.UA голова партії "Слуга народу", перший заступник керівника її парламентської фракції Олександр Корнієнко прокоментував позицію влади щодо прийнятих змін до закону про місцеве самоврядування, який дав право уряду затвердити остаточний план об'єднаних територіальних громад і завершити перший етап реформи.
"Я не заперечуватиму, що дуже часто інтереси місцевих еліт є останнім аргументом у питанні спроможності громад. Однак у процесі затвердження перспективних планів ми із самого початку вирішили, що брати за основу тільки цей фактор не будемо. Власний заводик або поле, звичайно, можуть бути важливими з точки зору перспективи найближчих п'яти-десяти років. Однак з точки зору того, що ми зараз затверджуємо кордони громад можливо на століття, то це серйозний привід замислитися про державну відповідальності за прийняття таких рішень", - підкреслює Корнієнко.
Як приклад голова партії влади наводить таку ситуацію: якщо в громаді немає дороги, а є річка, то, як би тут не враховувався чийсь інтерес, річка залишиться в своїх берегах. І таких моментів дуже багато.
"Все робилося на картах, на пальцях і буквально з циркулем. Координувати процес від партії і Ради взявся голова підкомітету адміністративно-територіального устрою Віталій Безгін. Ми проєктували громади на субрегіональний рівень, читали тисячі листів, які нам досі пишуть люди і про свої проблеми, і про місцевих "феодалів", - каже співрозмовник ZN.UA.
Дотично голова "Слуги народу" поремствував попередникам, заявивши про те, що паралельно довелося виправляли помилки попередньої команди влади, яка "з тільки їй відомих причин в якийсь момент пустила процес об'єднання на самоплив". Що в підсумку породило цілий пласт дрібних і слабких громад.
"Однак за яким би планом ми не проводили адміністративно-територіальну реформу, це завжди дуже складний процес. Реформа протяжна в часі та неспокійна по суті. Французи коригують межі районів вже років 40, а поляки кажуть, що 15-20 відсотків скандальних кейсів упродовж реформи — абсолютно нормально. У нас зараз по-справжньому проблемних 40-50 випадків, пов'язаних з ОТГ", - додав він.
І чим ближче до фіналу і затвердження урядом перспективних планів, тим більш напруженою стає ситуація.
"Однак у мене є чітке відчуття, що нам удалося купірувати якісь великі конфлікти, бо розмов і претензій було значно більше, ніж увійшло у фінальний план. Понад те, нинішня певна опозиційність нашої партії та центральної влади до місцевих еліт (СН немає на місцевому рівні) зіграла на користь саме державної позиції у процесі формування громад", - вважає голова політсили.
На запитання журналіста про те, які гарантії того, що фальсифікації і нарізки громад "під себе" не відбудеться на рівні Кабміну, Корнієнко відповів: "Але ж це замкнена система. Ми, зобов'язавши Кабмін внести в парламент закон по районах, по суті, поставили його в double-check по Верховній Раді. Вони можуть усе що завгодно порізати на чию завгодно користь, але якщо ми побачимо всередині закону не те, про що домовилися в рамках робочої групи і профільного міністерства, - ми все перепишемо й повернемо на свої місця".
За словами Олександра Корнієнка, "слуги народу" були досить глибоко занурені в процес обговорення перспективних планів у своїх областях і стосовно більшості регіонів є повний консенсус.
"Вони ж теж не дурні, їм ще повертатися у свої округи та громади до людей. Тому великих сюрпризів не очікуємо. А дрібні ми відсіємо. Щодо одного такого випадку, коли план однієї з громад, буквально, підмінили, в нас уже ведеться внутрішнє розслідування", - додав він.


Як ліквідувати хаос у держуправлінні? Коли і як буде завершено децентралізацію? Чому мери виявилися сильнішими за центральну владу? Чи навернуть їх у партійне рабство, змінивши Виборчий кодекс? Чому "СН" провалює партійне будівництво в регіонах? У чому ідея партії влади, що об'єднала людей, які представляють ворогуючі ідеології? Читайте в інтерв'ю Інни Ведернікової з головою партії "Слуга народу" Олександром Корнієнком у ZN.UA.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



