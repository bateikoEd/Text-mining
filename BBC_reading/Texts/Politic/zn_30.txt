За словами голови ОП, він відмовився від службових автомобілів та держохорони.

Керівник Офісу президента Андрій Єрмак стверджує, що купівля ним представницького автомобіля Mercedes Benz напередодні оголошення всеукраїнського карантину є збігом.
"Я давно планував змінити автомобіль... Тому, дійсно, я продав старий автомобіль, купив новий автомобіль. І це збіглося з цими подіями в нашій країні", - заявив Єрмак на брифінгу у вівторок, 31 березня.
"Що стосується фінансів... Це все відображено в моїй декларації. Вона відкрита, можна перевірити", - додав він.
За словами керівника ОП, він не користується службовими автомобілями і відмовився від державної охорони, бо вона йому "не потрібна".
"Я чесна людина, яка готова чесно дивитися в очі будь-якому громадянину нашої країни", - запевнив Єрмак.



Нагадаємо, 11 березня Андрій Єрмак придбав автомобіль Mercedes-Benz S 350 d 4MATIC Long за 2,97 млн гривень.
У цей же день він разом із заступником глави АП Росії Дмитром Козаком підписав у Мінську протокол про створення консультативної ради при ТКГ, який передбачає фактичну легітимізацію бойовиків ОРДЛО як сторони переговорів і переводить державу-агресор Росію в статус спостерігача нарівні з Францією, Німеччиною та ОБСЄ.
Карантинні заходи діють в Україні з 12 березня. 16 березня Кабмін за ініціативою президента Зеленського посилив їх: уряд ввів заборону на роботу метро, міжміські пасажирські перевезення та масові заходи за участю більше 10 осіб.
25 березня Кабінет міністрів оголосив режим надзвичайної ситуації на всій території України і продовжив карантин до 24 квітня.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



