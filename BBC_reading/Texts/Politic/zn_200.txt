Народні депутати звернулися до Зеленського та заявили, що раду не можна створювати в тому форматі, про який домовилися в ТКГ.

Народні депутати від "Слуги народу" звернулися до президента у зв'язку з намірами Тристоронньої контактної групи в Мінську створити так звану Консультативну Раду, до якої на рівних з Україною правах увійдуть представники незаконних формувань "Л/ДНР". При цьому РФ, яка є країною-агресором, увійде до ради як "спостерігач-гарант".
"Поділяємо стурбованість громадськості триваючими заявами різних посадових осіб щодо можливості відновлення постачання води до окупованої Автономної Республіки Крим; неприйнятними заявами про те, що на сході України відбувається внутрішній конфлікт та ін. Не можемо також не помітити схвалене представниками України в рамках Тристоронньої контактної групи рішення про створення Консультативної ради в рамках політичної підгрупи Тристоронньої контактної групи", - йдеться у зверненні.
Підписанти також стурбовані тим, що до Консультативної Ради на рівних правах увійдуть представники України та окремих районів Донецької та Луганської областей України, як сторони консультацій. У зверненні вказано, що згідно із законом "Про особливості державної політики із забезпечення державного суверенітету України на тимчасово окупованих територіях у Донецькій та Луганській областях", Росія є окупантом. Також Україна на законодавчому рівні визнала, що на окупованих територіях, діють окупаційні органи влади Російської Федерації
"Відтак, українське законодавство унеможливлює визнання в будь-якій формі будь-яких органів влади так званих "ЛНР", "ДНР", ОРДЛО і таке ін. Усі переговори щодо забезпечення прав та інтересів громадян України, а також щодо припинення збройної агресії повинні вестись винятково з Російською Федерацією та її представниками. Легітимність представників так званих ОРДЛО може бути визнана лише в тому разі, якщо вони призначені законними представниками України чи законними органами влади нашої держави", - йдеться у зверненні.
Водночас підписанти зазначили, що створення Консультативної ради у такому варіанті створює основу для того, аби поставити під сумнів закріплену в українському законодавстві позицію щодо збройної агресії Росії, яка окупувала частин Донбасу та анексувала Крим. Окрім того, у зверненні вказано, що такий підхід може поставити під сумнів продовження санкцій західних партнерів України. Крім того він жодним чином не вирішує безпекову складову конфлікту в Донбасі. 
"У зв'язку з цим ми звертаємось до Президента України Володимира Зеленського щодо необхідності, в умовах суперечливої громадської реакції на останні Мінські ініціативи, надання доручення представникам України в Тристоронній контактній групі та усім переговірникам України повернутися в рамки законодавства України та не допустити реалізації оприлюднених рішень щодо створення Консультативної групи у спосіб і формах, які не знаходять підтримку народу України, протирічать діючому законодавству держави та національним інтересам", - йдеться у зверненні.
Підписанти також закликали Зеленського зобов'язати українську делегацію в ТКГ проводити на регулярній основі консультації та інформувати Верховну Раду про підходи та стан переговорів.
Під зверненням підписалися: 
При цьому вказано, що перелік поповнюється.



ZN.UA отримало протокол засідання в Мінську, під час якого представники ТКГ вирішили створити Консультативну раду. Створення цього органу фактично зафіксує суб'єктність ОРДЛО. При цьому Росія увійде до Ради не як країна-агресор, а у вигляді так званого "спостерігача-гаранта". У протоколі засідання йдеться про те, що основним завданням Консультативної Ради є "проведення діалогу, консультацій та вироблення пропозицій щодо проєкту політичних і правових рішень щодо врегулювання конфлікту згідно з Комплексами заходів, в тому числі щодо проведення виборів в окремих районах Донецької і Луганської областей України".
Як зазначила оглядачка ZN.UA Тетяна Силіна, рівний статус України та представників незаконних збройних формувань – це "те, від чого Київ категорично відмовлявся всі шість років. І це та помилка, вчинена в свій час Кишиневом у врегулюванні придністровського конфлікту, яку експерти настійно закликали Київ не повторювати".
Однак за версією голови Офісу президента Андрія Єрмака, у цій ситуації мова нібито "не йде про правове визнання представників ОРДЛО і прямих переговорів з ними".
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



