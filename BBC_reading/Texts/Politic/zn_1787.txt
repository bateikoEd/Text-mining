Загалом парламентарі планують розглянути дев'ять питань. 

Під час позачергового засідання 24 квітня Верховна Рада спробує скасувати рішення про ухвалення змін до регламенту, які мають скоротити час розгляду проєкту "антиколомойського" закону. Для цього в парламенті зареєстрували чотири постанови.
Також депутати розглянуть проєкт постанови № 2653-П про скасування рішення щодо ухвалення змін до закону "Про місцеве самоврядування в Україні". Відповідні зміни передбачають, що визначення адміністративних центрів територіальних громад та затвердження територій територіальних громад здійснює Кабінет міністрів України.
Окрім того, депутати планують розглянути проєкт постанови № 3358 "Про утворення Тимчасової слідчої комісії Верховної Ради України з питань розслідування оприлюднених у ЗМІ фактів можливих корупційних дій посадових осіб органів державної влади, які призвели до значних втрат дохідної частини Державного бюджету України".
Загалом у порядку денному позачергового засідання вказано дев'ять питань. Також ЗМІ повідомляли про те, що 24 квітня Верховна Рада може призначити Міхеїла Саакашвілі віцепрем'єром з питань реформ. Однак, це питання до порядку денного поки не включене.



Нагадаємо, Верховна Рада проголосувала за зміни до регламенту для того, аби скоротити терміни розгляду проєкту "антиколомойського" закону, до якого зареєстровано 16 тисяч правок. Але зміни створюють ризики для функціонування опозиції в парламенті і в цілому для демократії.
"Антиколомойський" законопроєкт передбачає заборону на повернення колишнім власникам націоналізованих банків. Від прийняття документа залежить доля нової програми України і Міжнародного валютного фонду.
Докладніше читайте у матеріалі Юлії Самаєвої "Коломокриза" ZN.UA.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



