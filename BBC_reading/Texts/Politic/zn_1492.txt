У минулому році у Великодніх заходах взяли участь 7,5 млн громадян.

Президент України Володимир Зеленський вдячний главам ОДА і поліції за сумлінну роботу, а духовенству та віруючим за громадянську свідомість і дотримання карантинних обмежень у дні святкування Великодня християнами східного обряду.
"У цьому році на богослужіння прийшло 130 тис. віруючих. Торік на Великдень у церквах зібралося 7,5 млн парафіян. Ця різниця показує свідомість українців, наше дбайливе ставлення до рідних і близьких. Ми дійсно показали, що Великдень — це перемога життя над смертю", — цитує прес-служба президента в неділю.
За даними керівників ОДА, в більшості храмів дотримуються домовленості з керівництвом областей та Національною поліцією щодо недопущення великого скупчення людей. Богослужіння у більшості церков проходили або в присутності незначної кількості парафіян, або взагалі за закритими дверима.
"Однак у кількох областях, на жаль, були порушення. За даними Національної поліції, богослужіння проводилися у 13 658 храмах у всіх областях України. Участь у них взяли майже 130 тис. громадян. Лише в 19 культових спорудах на території 13 областей було зафіксовано порушення карантинних обмежень, зокрема, надмірне скупчення людей і відсутність індивідуальних засобів захисту. Найбільше порушень — у Донецькій області, там розпочато кримінальне провадження. В Запорізькій, Рівненській і Чернігівській областях поліцейські склали три адміністративні протоколи", — наголошується в повідомленні.


Нагадаємо, за даними Національної поліції, порушення карантинних обмежень під час богослужінь зафіксовані в Донецькій області - 4, у Дніпропетровській і Запорізькій - по 2, у Києві, Житомирській, Івано-Франківській, Рівненській, Тернопільській, Харківській, Черкаській і Чернігівській областях - по 1. Через скупчення людей у Святогірській лаврі розпочато кримінальне провадження.
Минулого тижня МОЗ зафіксувало 2777 випадків COVID-19 в Україні, 83 з яких були летальними. Станом на неділю, 19 квітня в Україні кількість заражених коронавірусною інфекцією досягло вже 5 499. З початку епідемії від ускладнень коронавірусу в Україні померла 141 особа та 347 осіб – одужали.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



