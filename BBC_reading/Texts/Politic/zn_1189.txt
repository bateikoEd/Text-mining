Депутати пропонують застосовувати спецпроцедуру розгляду поправок, якщо їх більше 500.

Верховна Рада проведе в середу, 15 квітня, позачергове засідання, на якому розгляне внесення змін до регламенту для прискорення процедури розгляду так званого "антиколомойського" законопроєкту. За словами заступниці голови фракції "Слуги народу" Євгенії Кравчук, зміни спрямовані проти законодавчого спаму і "парламентського тероризму", блокування законопроектів з допомогою величезної кількості поправок.
Рішення про голосування за зміну регламенту було прийнято на засіданні фракції у понеділок, 13 квітня.
"У середу зберемося й ухвалимо зміни до регламенту, які дозволять розглянути всі 16 000 правок до банківського закону, але так, щоб це не затягнулося на півроку. Тим часом комітет продовжить розглядати поправки до закону про банки. Після цього ми розглянемо його в сесійній залі. Зміни, що будуть внесені до регламенту, пройдуть обговорення всередині фракції", - написала Кравчук на своїй сторінці в Facebook.
Політик уточнила, що президентська фракція ініціює включення до регламенту спеціальної процедури розгляду законопроєктів з великою кількістю поданих до другого читання правок. Її пропонують застосовувати тільки в тому випадку, якщо кількість правок перевищує кількість статей в законопроекті, і якщо їх при цьому 500 і більше.
"Ініціювати спеціальну процедуру можуть не менше 150 депутатів, які звертаються з таким клопотанням до голови Верховної Ради. А рішення про розгляд за спеціальною процедурою може прийняти тільки парламент 226 голосами", - уточнила Кравчук.
Крім того, спеціальна процедура дозволяє кожній фракції і групи наполягати на розгляді п'яти, а кожному депутату - однієї неврахованої комітетом поправки.
"Після цього профільному комітету дається два дні, щоб підготувати нову порівняльну таблицю з поправками, на яких наполягають фракції, групи і депутати. Під час розгляду законопроєкту на подання кожної поправки дається до двох хвилин", - додала заступниця голови президентської фракції.
За її словами, ця процедура не є нововведенням й активно застосовується західними парламентами. А в ПАРЄ практично неможливо прийняти норму, яку відхилив профільний комітет.
"Ми пропонуємо більш м'яку процедуру, при якій навіть не підтримані комітетом поправки можна обговорити в залі. Але їхня кількість має бути розумною, а не такою, щоб спеціально зупиняти роботу парламенту", - підкреслила Кравчук.
Описані депутаткою зміни можуть бути внесені до прийнятого в першому читанні законопроєкту №1043 "Про внесення змін до регламенту Верховної Ради України щодо протидії зловживанням правом народних депутатів у ході законодавчої процедури".

Зазначимо, що депутати зареєстрували понад 16 тисяч поправок до закону, поставивши рекорд в історії українського парламентаризму. Зокрема, більше 6000 правок запропонував Антон Поляков, виключений з фракції "Слуги народу" за порушення дисципліни, На другому місці з більш ніж 1900 правками співголова близької в Ігоря Коломойського депутатської групи "За майбутнє". "Слуги народу" Дмитро Чорний, Олег Дунда, Сергій Демченко, Ольга Василевська-Смаглюк і Олександр Дубинський подали майже 7,8 тисяч правок.
За словами глави президентської фракції Давида Арахамії, є якісь "сценарії" і "юридичні механізми", що дозволять розглянути правки за прискореною процедурою за три - чотири дні. Однак депутати все одно не встигнуть ухвалити закон у другому читанні до Великодня.


30 березня Рада підтримала в першому читанні проєкт закону про удосконалення деяких механізмів регулювання банківської діяльності, також відомий як "антиколомойський" законопроект. Його підтримали 198 із 248 членів фракції "Слуги народу". Без голосів "Європейської Солідарності", "Голосу", групи "Довіра" та позафракційних депутатів президентська фракція не змогла б забезпечити прийняття законопроєкту.
Згідно з законопроєктом, націоналізований банк неможна повернути колишнім власникам, вони можуть претендувати лише на грошову компенсацію. При цьому закон визначає порядок розгляду результатів аудиту, на підставі якого суд повинен виносити рішення: раніше ця процедура залишалася неврегульованою і фактично залежала від "особистого переконання" суддів.
Від прийняття цього закону, зокрема, залежать перспективи продовження співпраці України з МВФ. Якщо закон не приймуть, Україна може розраховувати не на 8, а лише на 1,5 млрд доларів від МВФ на подолання економічних наслідків пандемії COVID-19 і карантину. Детальніше читайте у матеріалі Юлії Самаєвої "Коломокризис" у ZN.UA.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



