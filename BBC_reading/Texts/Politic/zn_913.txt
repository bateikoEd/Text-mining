За словами Штанька та Шумського, схема запрацювала після того, як програма "Ліфт" перестала.

Фігуранти "плівок Єрмака" Сергій Шумський та Денис Штанько розповіли, скільки грошей отримав брат голови Офісу президента від шукачів державних посад. В інтерв'ю Bihus.Info обидва стверджували, що йдеться про суму близько $ 100 тисяч, з них десять тисяч отримав сам Андрій Єрмак.
За словами Шумського та Штанька, гроші передавалися для того, щоб Єрмак-молодший "рухав проєкт", пише "Українська правда".
"До сотні тисяч доларів були передані Денису. Гроші передавалися Денису для того, щоб він – він не був посадовою особою – щоб він рухав проєкт. Якщо людина хоче бути в команді, хоче бути призначеною і має проєкт, вона повинна дати гроші, щоб підтвердити свої серйозні наміри. А Денис далі звертається до Андрія. Принаймні, у перші рази так було", - розповів Штанько.
Сам Єрмак свої родинні зв'язки з очільником ОПУ не приховував, дзвонив йому і обговорював кандидатів.
"Це було при мені, я це бачив, хто дзвонив. Йому не було сенсу приховувати своє спілкування, він навпаки все це постійно підносив, що я поспілкувався з братом, з Андрієм", - каже співрозмовник журналістів.
Від прямої відповіді на питання про те, чи були ці гроші неправомірною вигодою, харківський бізнесмен ухилився, заявивши, що це мають встановити правоохоронці. Але уточнив, що перший "транш" в $ 10 тисяч голова ОПУ отримав.
"Судячи з риторики Дениса, перші 10 тисяч Андрій отримав. Це був перший кандидат, і я це чув особисто. Людина на Держгеокадастр. Я чув про це з розмови Дениса телефоном", - додав він.
За словами Штанька, йдеться про Олександра Луцького – нібито він особисто брав у кандидата у 10 тисяч доларів за призначення на цю посаду, і писав розписку, чому той так і не був призначений головою Держгеокадастра – не знає.
І Штанько, і Шумський стверджують, що ідею шукати людей під владу на початку літа 2019 року їм озвучив Денис, а йому нібито підкинув брат, оскільки президентська програма "Ліфт" не працювала.
Гроші спочатку нібито брали за проведення експертизи проєктів кандидатів на посади, це коштувало від 150 до 900 тисяч гривень. Такі суми називав Денис Єрмак, стверджує бізнесмен. Потім гроші нібито стали брати вже за зустріч з Єрмаком.
Штанько докладно описав схему роботи: знаходили людей, читали їх резюме, з відібраними кандидатами розмовляв Денис Єрмак.
"Якщо людина йому подобалася, то Єрмак називав на око суму і цю суму кандидату потім озвучував Штанько. Якщо людина погоджувалася, то Штанько писав розписку, брав гроші і ніс їх Денису", - йдеться в матеріалі.
Серед кандидатів був і колишній депутат Володимир Купчак, який претендував на посаду голови НАЕК "Енергоатом", але ніхто з тих людей, з ким вони контактували, не був призначений на посаду.
Харківський бізнесмен заперечує, що був саме тією людиною, яка знімала переговори на відео. За його словами, він не знає, звідки взялися ці відео.
Сергій Шумський та Денис Штанько заявили, що написали заяви про вчинення злочину, 5 квітня їх допитали в Національному антикорупційному бюро: "У заявах викладені факти шахрайства та ознаки корупції, і стосуються вони Андрія і Дениса Єрмаків", - зазначили обидва.



Нагадаємо, 29 березня народний депутат Гео Лерос оприлюднив відеозаписи, на яких брат керівника Офісу президента Денис Єрмак обговорює з низкою осіб можливість призначення на державні посади.
Дати на записах свідчать, що вони зроблені в період із серпня по вересень 2019 року. У розмовах фігурують посади в "Укрзалізниці", в Міністерстві інфраструктури, Київської митниці тощо.
Люди, які позиціонуються як помічники Дениса Єрмака, відкрито обговорюють отримання грошей за організацію таких зустрічей.
Андрій Єрмак підтвердив, що на записах – його брат Денис. При цьому керівник ОП пообіцяв звернутися до СБУ та ДБР, щоб слідство з'ясувало достовірність відеозаписів, хто і за яких обставин їх зробив, і як вони опинилися в Лероса. Єрмак звинуватив депутата в переході "червоних ліній" і переслідуванні власних інтересів, а також пообіцяв, що "тому доведеться відповідати публічно за кожне слово".
Своєю чергою Лерос передав відеозаписи до НАБУ, попросивши керівництво Бюро відкрити кримінальне провадження та перевірити можливу причетність Єрмака до злочинів.
Після цього Державне бюро розслідувань відкрило проти нього справу за чотирма статтями Кримінального кодексу. А Служба безпеки – справи за статтями про незаконне придбання та використання спецзасобів для запису інформації (ч. 2 ст. 359) і шахрайство (ст. 190). Згодом їх об'єднали в одне.
"Схеми" ідентифікували ключових фігурантів відео: ними виявилися товариш Дениса Єрмака Сергій Шумський і підприємець з Харкова Дмитро Штанько, який і здійснював відеофіксацію. Судячи зі змісту розмов, Шумський за гроші організовував зустрічі "пошукачів" посад із Денисом Єрмаком.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



