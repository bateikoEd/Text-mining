Українські політики та громадські діячі розкритикували нові мінські протоколи, підписані ТКГ 11 березня.

Тристороння контактна група у Мінську підписала нові мінські протоколи, які ZN.UA передало у розпорядження джерело в переговорній групі. Відповідно до нових домовленостей, буде створено орган, яким фіксується суб'єктність ОРДЛО, а Росія в статусі "гаранта-спостерігача" виявилася нарівні з Німеччиною, Францією та ОБСЄ.
Редакція ZN.UA зібрала реакції відомих українських політиків, громадських та культурних діячів на оприлюднений документ.
Очільник громадської організації "Центр протидії корупції" Віталій Шабунін у своєму Telegram-каналі написав, що новий глава Офісу президента Андрій Єрмак "здав національні інтереси в Мінську".
"Вже бачили, як Єрмак здав національні інтереси Мінську?  Наступний етап спроби знищення країни - голосування за вибори в ОРДЛО. Фракції СН приготуватися.  Історія вчить, що нічому не вчить. Навіть історія двох революцій", - йдеться у дописі.
Колишній міністр оборони Анатолій Гриценко у себе в Facebook зазначив, що за протоколом російська агресія перетворилася на "внутрішній конфлікт України".

"Насправді, Росію не визнали агресором, а зафіксували лише гарантом миру ще при президенті Порошенку, під час укладання домовленостей в Мінську-2 (12.02.2015). Нинішніми ж домовленостями ту хибну й несправедливу для України політичну фіксацію буде переведено на робочий рівень, на рівень виконання. Це те, чого хотів Путін, не Україна точно!" - додав Гриценко.
Колишній секретар РНБО Олексій Данилюк заявив, що "Мінськ перетворився на пастку", та закликав Офіс президента України відгукнутися.

Заступник міністра з питань тимчасово окупованих територій та внутрішньо переміщених осіб України Георгій Тука у себе в Twitter написав, що оприлюднені  ZN.UA протокли лише "свідчать про домінуючий напрямок ЗеПолітики".
"Зроблені перші кроки до легітимізації і надання суб‘єктності окупаційним адміністраціям ОРДЛО. Тепер вивчайте "меморандум Козака" для Молдови", - йдеться в повідомленні.
Думку про те, що Росія є агресором, а не спостерігачем, висловив і колишній Глава ВР Олександр Турчинов. Він наголосив, що спроба українських представників в ТКГ у Мінську визнати суб'єктність російських окупаційних адміністрацій є грубим порушенням національного законодавства, відмовою від захисту національного суверенітету і територіальної цілісності країни.
"Це повинно отримати не тільки політичну, але і правову оцінку", - впевнений Турчинов.
Очільник ГО "Центр нових рішень" Костянтин Єлісєєв назвав нові домовленості у Мінську "шляхом до капітуляції".
Єлісєєв також висловив свої сподівання стосовно того, що міжнародні партнери України відкинуть ідею переведення війни на сході у формат внутрішнього конфлікту в Україні.
Колишній очільник партії "Голос" Святослав Вакарчук на своїй сторінці в Facebook написав, що Росія вже давно прагнула визнання "посібників окупантів стороною переговорів", на що українських народ ніколи не погодиться. Вакарчук вимагає від президента надання офіційного пояснення цього документа.
"Що саме було підписано в Мінську? Яка позиція влади і особисто президента щодо прямих переговорів з посібниками окупантів, яких контролює Москва? Від себе додам. Прямих переговорів з представниками окупаційного режиму не може бути. "Голос" і я особисто зробимо все можливе, щоб цього не сталося", - написав колишній очільник фракції.

Ще одна представниця "Голосу" Галина Василенко вважає, що нові домовленості свідчать про визнання "Л/ДНР" з боку України, а "слова Сівохи про "внутрішній конфлікт" стають реальністю".
"Такі домовленості у голові не вкладаються. На таке ніколи не пішов би не те що патріот, а здоровомисляча людина, яка не хоче віддавати свою країну в лапи агресору!" - пише Василенко.

Представник від "Слуги народу" Дмитро Наталуха зазначив, що оприлюднене українськими ЗМІ положення про згадану Консультативну раду закладає основу для того, щоб поставити під сумнів закріплену в законодавстві України позицію нашої держави про те, що на сході України відбувається збройна агресія з боку Російської Федерації, яка тимчасово окупувала Автономну Республіку Крим, місто Севастополь та території в Донецькій та Луганській областях.
Такий підхід, на думку депутата, може поставити під сумнів продовження санкцій наших західних партнерів. Крім того він жодним чином не вирішує безпекову складову конфлікту на Донбасі.

"У зв'язку з цим ми звертаємось до Президента України Володимира Зеленського щодо необхідності, в умовах суперечливоі громадської реакції на останні Мінські ініціативи, надання доручення представникам України в Тристоронній контактній групі та усім переговірникам України повернутися в рамки законодавства України та не допустити реалізації оприлюднених рішень щодо створення Консультативної групи у спосіб і формах, які не знаходять підтримку народу України, протирічать діючому законодавству держави та національним інтересам", - пише Наталуха.
Зрадою нові Мінські домовленості охрестили також депутати "Європейської солідарності" Володимир В'ятрович та Галина Куц.

Куц заявила, що наразі події свідчать про те, що у Мінську роблять все можливо, аби зняти з Росії статус "країни-агресора".
"Нас чекає жахіття. Мінські протоколи переписали. 25 березня створять нову структуру - Консультативна рада. Там Україна буде на рівних домовлятися з ОРДЛО. Тобто, все робиться для того, щоб зняти з Росії статус країни-агресора, що розв'язала війну в Україні. А Росія тепер буде разом з Францією та Німеччиною гарантувати ці переговори. "Дзеркало тижня" оприлюднило цей документ. Це жах!" - йдеться в дописі.

Хоча й не порівну, але думки фахівців стосовно нових Мінських домовленостей розділилися. Наприклад, політолог Володимир Фесенко написав, що в документі не вбачає жодної зради та суб'єктності для ОРДЛО.
"Це експертний майданчик при політичній підгрупі в ТКГ в Мінську. І подібна ідея пропонувалася, в тому числі і мною, ще кілька років тому. До речі, спробу такого експертного діалогу Росія заблокувала два роки тому в Мінську. А сама ідея виходила від аналітичних центрів, пов'язаних з ОБСЄ", йдеться в дописі на його сторінці в Facebook.
Фесенко додав, що "ще один можливий сценарій – якщо з нашого боку там будуть представники Донбасу, в тому числі і представники біженців з ОРДЛО", що на думку політолога є прийнятним.



Нагадаємо, що у Мінську підписані домовленості про створення органу, яким фіксується суб'єктність ОРДЛО, а Росія в статусі "гаранта-спостерігача", виявилася нарівні з Німеччиною, Францією та ОБСЄ. Про це йдеться в рішенні Тристоронньої контактної групи, засідання якої відбулося у Мінську 11 березня. Документи передало у розпорядження ZN.UA джерело в переговорній групі.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



