За словами Єрмака, їх конфлікт з Леросом почався після того, як депутат хотів "нечесним шляхом" висунути на посаду заступника  міністра людину з минулої влади.

Керівник Офісу президента Андрій Єрмак назвав оприлюднення відеозаписів, на яких його брат обговорює з рядом осіб можливість їх призначення на державні посади, цілеспрямованою акцією підриву репутації. Про це він заявив під час онлайн-брифінгу у вівторок, 31 березня.
Крім того, за словами Єрмака, їх конфлікт з Леросом почався задовго до оприлюднення записів, коли депутат Лерос хотів "нечесним шляхом" висунути на посаду міністра людину з минулої влади, яка раніше працювала в КМДА.
"Перше, що я зробив - звернувся в правоохоронні органи із заявою. Ці заяви зареєстровані в ДБР. Також я знаю, що справу було відкрито в САП... Я вважаю, що ці органи проведуть повне, об'єктивне, відкрите для суспільства розслідування усіх чинників, пов'язаних з цими плівками", - повідомив глава ОП, зазначивши, що влада не буде впливати на розслідування.
Керівник Офісу президента підкреслив, що ситуація з плівками Гончарука в його випадку не повториться.


Нагадаємо, 29 березня народний депутат Гео Лерос оприлюднив відеозаписи, на яких брат керівника Офісу президента Денис Єрмак обговорює з низкою осіб можливість призначення на державні посади.
Дати на записах свідчать, що вони зроблені в період із серпня по вересень 2019 року. У розмовах фігурують посади в "Укрзалізниці", в Міністерстві інфраструктури, Київської митниці тощо.
Люди, які позиціонуються як помічники Дениса Єрмака, відкрито обговорюють отримання грошей за організацію таких зустрічей.
Андрій Єрмак підтвердив, що на записах – його брат Денис. При цьому керівник ОП пообіцяв звернутися до СБУ та ДБР, щоб слідство з'ясувало достовірність відеозаписів, хто і за яких обставин їх зробив, і як вони опинилися в Лероса. Єрмак звинуватив депутата в переході "червоних ліній" і переслідуванні власних інтересів, а також пообіцяв, що "тому доведеться відповідати публічно за кожне слово".
Своєю чергою Лерос передав відеозаписи до НАБУ, попросивши керівництво Бюро відкрити кримінальне провадження та перевірити можливу причетність Єрмака до злочинів.
"Схеми" ідентифікували ключових фігурантів відео: ними виявилися товариш Дениса Єрмака Сергій Шумський і підприємець з Харкова Дмитро Штанько, який і здійснював відеофіксацію. Судячи зі змісту розмов, Шумський за гроші організовував зустрічі "пошукачів" посад із Денисом Єрмаком.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



