Захист депутата клопоче про перенесення допиту через об'єднання справ.

Народний депутат Гео Лерос ("Слуга народу"), який оприлюднив резонансні відео за участю брата голови Офісу президента, прийшов на допит у Службу безпеки України, повідомив його адвокат Масі Найєм.
"Сьогодні, 06.04.2020, Гео Лерос з'явився на допит до СБУ. Кримінальне провадження відкрите за ознаками кримінального правопорушення, передбаченого ч. 2 ст. 359 ККУ (незаконні придбання, збут або використання спеціальних технічних засобів отримання інформації)", - написав він у Facebook.
За словами захисника Лероса, депутат не відмовляється свідчити, проте клопоче про перенос допиту, оскільки 6 квітня стало відомо, що порушену проти нього справу об'єднали з іншою, за статтею "шахрайство".
"Гео на даний момент не відмовляється давати свідчення... Але під час допиту було повідомлено, що дане кримінальне провадження об'єднали із провадженням за ознаками правопорушення, передбаченого ст. 190 ККУ (шахрайство). Нами було рішення клопотати про перенесення допиту на підставі ст. 135 КПКУ", - додав Найєм.
На думку захисника, Лерос потрапляє під дію закону "Про запобігання корупції", згідно з яким кримінальне переслідування викривача є незаконним. Також викривач має право давати пояснення, свідчення або відмовитися їх давати.
"Але нам не зрозуміла логіка (назвемо це так), за якою і СБУ і ДБР викликають на допит по справі з однією кваліфікацією, а потім об'єднують, додаючи синхронно ст. 190 ККУ", - резюмував захисник депутата.



Нагадаємо, 29 березня народний депутат Гео Лерос оприлюднив відеозаписи, на яких брат керівника Офісу президента Денис Єрмак обговорює з низкою осіб можливість призначення на державні посади.
Дати на записах свідчать, що вони зроблені в період із серпня по вересень 2019 року. У розмовах фігурують посади в "Укрзалізниці", в Міністерстві інфраструктури, Київської митниці тощо.
Люди, які позиціонуються як помічники Дениса Єрмака, відкрито обговорюють отримання грошей за організацію таких зустрічей.
Андрій Єрмак підтвердив, що на записах – його брат Денис. При цьому керівник ОП пообіцяв звернутися до СБУ та ДБР, щоб слідство з'ясувало достовірність відеозаписів, хто і за яких обставин їх зробив, і як вони опинилися в Лероса. Єрмак звинуватив депутата в переході "червоних ліній" і переслідуванні власних інтересів, а також пообіцяв, що "тому доведеться відповідати публічно за кожне слово".
Своєю чергою Лерос передав відеозаписи до НАБУ, попросивши керівництво Бюро відкрити кримінальне провадження та перевірити можливу причетність Єрмака до злочинів.
Після цього Державне бюро розслідувань відкрило проти нього справу за чотирма статтями Кримінального кодексу, зокрема за ч. 2 ст. 344 (втручання у діяльність державного діяча, вчинене особою з використанням службового становища) і ч. 2 ст. 328 (розголошення державної таємниці, що спричинило тяжкі наслідки).
"Схеми" ідентифікували ключових фігурантів відео: ними виявилися товариш Дениса Єрмака Сергій Шумський і підприємець з Харкова Дмитро Штанько, який і здійснював відеофіксацію. Судячи зі змісту розмов, Шумський за гроші організовував зустрічі "пошукачів" посад із Денисом Єрмаком.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



