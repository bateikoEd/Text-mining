Андрій Єрмак відповідатиме на запитання у Facebook.

Голова Офісу президента України Андрій Єрмак у вівторок, 31 березня проведе онлайн-брифінг. Імовірно, брифінг буде присвячено резонансним відеозаписам за участю Дениса Єрмака, брата керівника ОПУ. Їх виклав у своєму Facebook народний депутат Гео Лерос із фракції "Слуга народу".
Брифінг розпочнеться о 15:00 і триватиме 40 хвилин, до 15:40. Журналістам пропонують ставити запитання Єрмаку у коментарях до анонсу брифінгу на сторінці ОПУ у Facebook. Запитання мають бути у форматі "назва ЗМІ, запитання", на їх реєстрацію відвели дві години.
"Онлайн-брифінг відбуватиметься максимально відкрито та прозоро. Всі запитання, на які відповідатиме керівник Офісу президента, транслюватимуться на екрані під час брифінгу", - йдеться у повідомленні.



Нагадаємо, 29 березня народний депутат Гео Лерос оприлюднив відеозаписи, на яких брат керівника Офісу президента Денис Єрмак обговорює з низкою осіб можливість призначення на державні посади.
Дати на записах свідчать, що вони зроблені в період із серпня по вересень 2019 року. У розмовах фігурують посади в "Укрзалізниці", в Міністерстві інфраструктури, Київської митниці тощо.
Люди, які позиціонуються як помічники Дениса Єрмака, відкрито обговорюють отримання грошей за організацію таких зустрічей.
Андрій Єрмак підтвердив, що на записах – його брат Денис. При цьому керівник ОП пообіцяв звернутися до СБУ та ДБР, щоб слідство з'ясувало достовірність відеозаписів, хто і за яких обставин їх зробив, і як вони опинилися в Лероса. Єрмак звинуватив депутата в переході "червоних ліній" і переслідуванні власних інтересів, а також пообіцяв, що "тому доведеться відповідати публічно за кожне слово".
Своєю чергою Лерос передав відеозаписи до НАБУ, попросивши керівництво Бюро відкрити кримінальне провадження та перевірити можливу причетність Єрмака до злочинів.
"Схеми" ідентифікували ключових фігурантів відео: ними виявилися товариш Дениса Єрмака Сергій Шумський і підприємець з Харкова Дмитро Штанько, який і здійснював відеофіксацію. Судячи зі змісту розмов, Шумський за гроші організовував зустрічі "пошукачів" посад із Денисом Єрмаком.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



