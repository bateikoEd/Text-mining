Коштовне майно не потрапляє до декларацій можновладців.

Народні депутати Верховної ради дев'ятого скликання користуються елітними автівками, записаними на родичів, друзів і охоронні фірми, йдеться у розслідуванні Анастасії Усенко, Мар'яни Сич, Ксенії Омельченко та Дарини Твердохліб для Bihus.Info.
Співголова "Опозиційної платформи-За життя" Юрій Бойко приїздить до Верховної Ради на позашляховику Mercedes та у супроводі Land Cruiser, який записаний на охоронну фірму. Ані цього позашляховика, ані витрат на охоронну фірму у декларації Бойка немає, однак у ній згадується Mercedes.
"Сам Бойко це авто назвав "нарубкою", заявивши, що не знає про наявність автомобіля супроводу",  - йдеться у розслідуванні.
Депутатка від ОПЗЖ Наталія Королевська  приїжджає до парламенту на Range Rover, вартістю близько $ 60 тисяч. За словами Королевської, автівка належить її батькам, у декларації депутатки машина відсутня.
Лідерка "Батьківщини" Юлія Тимошенко їздить на Mercedes S600, який належить компанії "Інтернаціональні індустріальні проєкти".
Фірма пов'язана з чоловіком народної депутатки Олександром Тимошенком, а за оренду авто у приватної структури "Батьківщина" платить грошима, отриманими з державного бюджету. Оренда Mercedes у 2018 році коштувала понад 1 млн гривень.
"Окрім цього, Юлія Тимошенко найімовірніше користується послугами охорони – орендований Mercedes їздить в супроводі чорного "кубіка"", - наголошується у розслідуванні.
Ані цих автомобілів, ані витрат на користування охороною у декларації Тимошенко немає.
Голова фракції "Слуга народу" Давид Арахамія їздить за кермом Audi 2018 року випуску, її вартість у салонах стартує від 1,5 млн гривень. Автівка записана на миколаївську фірму "Сигнес".
"Давид Арахамія пояснює, що автівку взяв покататися у друга, бо має бажання придбати таку ж", - додають журналісти.
Колишнього гендиректора телеканалу "1+1", депутата від "Слуги народу" Олександра Ткаченка до Верховної Ради привозить Range Rover sport 2019 року. У салонах такий автомобіль коштує від 2 млн гривень.
У коментарі журналістам Олександр Ткаченко переконував, що орендує автівку в "1+1" і вона є в його декларації. Втім, у декларації депутата вказано оренду такого ж транспортного засобу, але 2013 року випуску.
Сам Ткаченко стверджує, що новенький Range Rover отримав в оренду в серпні минулого року, тож у декларацію за 2018 рік машина не потрапила. Але з'явиться в декларації народного депутата за 2019 рік.



Раніше Bihus.Info присвятив велике журналістське розслідування значному автопарку і колекції житлової нерухомості Олександра Дубінського та його сім'ї. Колишній телеведучий "1+1", його дружина і його мати володіють 24 квартирами загальною площею 2000 квадратних метрів, земельними ділянками площею 70 соток і 17 автомобілями.
Загальна вартість майна становить 2,5 мільйона доларів.
За даними авторів матеріалу, протягом п'яти років Дубинський купив 10 автомобілів, зокрема, сім – марки Mercedes Benz. У його матері за цей же час з'явилося сім автівок, найдорожча з яких – Maserati Coupe Cambiocorsa. Цими автомобілями користується Дубинський. Автопарк родини депутат пояснив тим, що "мама любить швидкість".
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



