Марина Лазебна назвала три першочергові завдання, які вона поставила перед собою на вказаній посаді.

Мінсоц під керівництвом Марини Лазебної вже заявило про рестарт соціальної політики в Україні. Очільниця відомства в інтерв'ю для ZN.UA розповіла, якою, на її погляд, має бути соціальна модель держави, та які інструменти для цього потрібні.  
"Перш за все соціальна політика не має породжувати зрівнялівку і утриманські настрої. Вона повинна стимулювати до праці, до трудової діяльності. Є три аспекти", - зазначила Лазебна.  
Перший аспект, за словами міністерки, полягає у тому, що людина праці повинна працювати й отримувати гідну зарплату, відповідно страхувати себе і мати належний рівень соціального забезпечення через соцстрахування, наприклад.  
"Така модель була побудована, вона і зараз працює, але її ефективність залишає бажати кращого", - пояснила голова Мінсоцу. 
Другий аспект – це обов'язкова допомога держави тим, хто не може себе забезпечити, непрацездатним. За словами Лазебної, у цьому випадку також повинні працювати механізми державного страхування.  
Третій аспект полягає у тому, що в соцполітиці головним має бути принцип справедливого перерозподілу податків/внесків і в першу чергу відповідальності.  
"Є держава, яка збирає і контролює кошти; є роботодавці, які платять; і є працівники. Відповідальність – спільна, і всі повинні приймати участь у розподілі суспільних благ. Чомусь так сталося, що соціальна політика і взагалі соціальна сфера розглядаються у нас як безоплатні. Це – неправильно. Я представила свій план – що б хотіла зробити.", - пояснила міністерка. 
За її словами, у пенсійному забезпеченні є певні "перекоси". Тобто, коли нові пенсії відстають від старих, чи коли ВВП зростає в чотири рази, зарплати – в шість, а пенсії - в два рази. Однак все повинно бути збалансовано, підкреслила Лазебна.  
"Не може такого бути, що індексація пенсій не стосується деяких категорій пенсіонерів. Хоча б на інфляцію потрібно індексувати їх пенсії. Тому необхідно створити передумови для оздоровлення солідарної системи – це також одне з моїх перших завдань. Я цими питаннями займалась довгий час", - додала очільниця відомства.  
Марина Лазебна зазначила, що з 2003-2004 років, коли в Україні впровадили пенсійну реформу, коефіцієнт заміщення знизився з 50% до 28%. Він фактично показує, наскільки пенсійна система може зберегти свій попередній рівень життя під час переходу від роботи до виходу на пенсію. 
"Держава дотує Пенсійний фонд більше, ніж на 40 відсотків. Страхові внески не покривають вказаний показний рівня пенсії. Тобто ми отримали тренд, який свідчить, що люди після виходу на пенсію не отримують гідного забезпечення", - пояснила голвоа Міністерства соцполітики. 


Другим своїм завданням вона назвала децентралізацію повноважень в соціальній сфері. Лазебна переконана, що децентралізація – це модернізація економіки з "фундаменту", адже на місцях краще видно, кому і яка потрібна допомога. За словами міністерки в Україні потрібно чітко сформулювати повноваження місцевої влади і напрямки використання фінансового ресурсу. 
Водночас вона зазначила, що повноваження у сфері соціального захисту ніхто не розподіляв. За словами Лазебної, це видно на прикладі дитячих програм та послуг для сімей у СЖО.  
"42 тисячі дітей повернулися додому з інтернатів. Ми хочемо їх всіх обійти і подивитись, чи дитина в безпеці/в небезпеці, але нам нема на кого спиратися", - додала міністерка. 
Вона також повідомила про те, що сьогодні в українські ОТГ спрямовують багато технічної допомоги для того, щоб навчити їх формувати "соціальні паспорти" та бюджети. Зокрема місцеву владу вчать, як працювати із соціально-вразливими категоріями, пояснюють зміст соціальних послуг, які вони можуть надавати.  
"Третє завдання – це реформа соціальних послуг. Однозначно це сьогодні потрібно віддавати на аутсорс недержавним, громадським організаціям. З 1 січня став чинним Закон про соціальні послуги. Але насправді зміст соціальних послуг досі не донесено до місцевих органів влади. А якщо не знаєш змісту, то не можеш його й імплементувати, зашити в правильну політику", - зазначила Лазебна. 
Детальніше читайте в інтерв'ю Марини Лазебної, з якою для ZN.UA поспілкувалася Алла Котляр.  
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



