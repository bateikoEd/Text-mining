Ухвалити рішення щодо створення "Консультативної ради" з бойовиками в режимі відеозв'язку не зможуть.

Як стало відомо ZN.UA, вранці у четвер, 26 березня, відбудеться пленарне засідання Тристоронньої контактної групи в Мінську, яке проходитиме у форматі відеозв'язку. До цього, з 24 лютого, контактна група працювала в підгрупах.
За словами віцепрем'єр-міністра, міністра з питань реінтеграції тимчасово окупованих територій України Олексія Резнікова, у такому форматі рішення про створення так званої "Консультативної ради" за участю представників ОРДЛО не ухвалюватиметься.
"ТКГ проходить у форматі відеоконференції, тому жодних рішень про створення не може бути підписано фізично. Ба більше, безпосередньо рішення про створення може бути прийнято після консультацій з Німеччиною, Францією та ОБСЄ. Вони, на сьогодні, тривають", - сказав віцепрем'єр у коментарі ZN.UA.
На порядку денному - безумовне припинення вогню, розведення сил і засобів, гуманітарні питання, зокрема доступ міжнародних організацій на тимчасово окуповані Росією території України.
Раніше оглядачка ZN.UA Тетяна Силіна прокоментувала рішення щодо створення "Консультативної ради": "Перше, що кидається в очі в проєкті цього документу, це те, що т. зв. консультативній раді за стіл переговорів або, пардон, "консультацій", на рівних правах і в рівному статусі саджають представників офіційної України та самопроголошених "ДНР" і "ЛНР". Це те, від чого Київ категорично відмовлявся всі шість років. І це та помилка, вчинена свого часу Кишиневом у врегулюванні придністровського конфлікту, яку експерти настійно закликали Київ не повторювати".


Нагадаємо, на зустрічі ТКГ 11 березня за участю голови ОП України Андрія Єрмака і заступника голови АП РФ Дмитра Козака було підписано протокол про створення консультативної ради при ТКГ.
ZN.UA оприлюднило фотокопію протоколу з рішенням про створення консультативної ради. До неї планують включити по 10 представників України і ОРДЛО. Створення цього органу фактично зафіксує суб'єктність ОРДЛО. При цьому Росія увійде до Ради не як країна-агресор, а у вигляді так званого "спостерігача-гаранта" нарівні з Францією, Німеччиною та ОБСЄ.
Проте за версією керівника Офісу президента Андрія Єрмака, у цій ситуації нібито "не йдеться про правове визнання представників ОРДЛО і прямі переговори з ними".
На неприпустимість прямих переговорів з бойовиками вказали чимало українських політиків, волонтерів, ветеранів, еспертів-міжнародників і представники громадянського суспільства. Категорично проти висловилися парламентські фракції "Голосу" і "Європейської Солідарності". Звернення до президента підписали 60 членів фракції "Слуга народу", частина з них згодом відкликали свої підписи і видалили пости в Facebook.
Про основні загрози створення "Консультативної ради" читайте в матеріалі Павла Клімкіна ""Консультації" щодо капітуляції" для ZN.UA і зверненні патріотів Донбасу до президента Зеленського.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



