130 тис. вірян відвідали богослужіння у цьому році, порівняно з 7,5 млн у минулому році.

Більшість українців-християн східного обряду усвідомили небезпеку коронавірусу і святкували Великдень вдома, але подекуди ситуація виходила з-під контролю через недотримання правил карантину, зазначає прес-секретар президента Володимира Зеленського Юлія Мендель.
"Статистика показує, що українці в більшості зрозуміли небезпеку епідемії коронавірусу і дійсно переважно святкували Великдень вдома", — написала вона на своїй сторінці в Facebook в неділю.
Мендель повідомила, що, за даними Національної поліції, лише 130 тис. вірян відвідали богослужіння у цьому році, порівняно з 7,5 млн у минулому році.
"Звичайно, подекуди ситуація виходила з-під контролю, як, наприклад, у Святогірську Донецької області, де в церкві, не дотримуючись правил захисту, без масок і дистанціювання, зібралося близько 300 осіб. На жаль, тепер ми повинні бути готові, що вже через тиждень буде спалах коронавірусу COVID-19 в Святогірську. Порушення відбувалися і в інших регіонах", — зазначила вона.

Зазначимо, у Святогірській лаврі всупереч забороні проводили відкриту службу, яку відвідали 300 осіб. За фактом порушень правил карантину відкрито справу за статтею 325 Кримінального кодексу України – порушення санітарних правил і норм щодо запобігання інфекційних захворювань та масових отруєнь.


Раніше в МОЗ повідомили, що після святкування Вербної неділі кількість заражень COVID-19 збільшилася. В Україні офіційно підтверджено 5 449 випадків COVID-19, 141 хворий помер. За даними ZN.UA, в Офісі президента очікують, що пік захворюваності може бути зафіксований 5-10 травня, після того, як на Великдень віруючі масово відвідали церкву, ігноруючи карантин.
Як повідомили в Національній поліції, великодні богослужіння відбулися у 13,6 тисячах церков і храмів у всіх куточках країни, в них взяли участь майже 130 тисяч осіб. В 19 церквах парафій УПЦ Московського патріархату богослужіння проводилися з порушенням карантину: багато віруючих були без масок, а під час хресного ходу збивались у натовп.
Порушення карантину зафіксували в Донецькій, Дніпропетровській, Запорізькій, Житомирській, Івано-Франківській, Рівненській, Тернопільській, Харківській, Черкаській і Чернігівській областях та Києві.
У дні коронавірусного Великодня традиціоналісти, посилаючись на традицію, перетворюють живу віру в мертву і піддають живих загрозу смерті. Про різницю між цими поняттями і присутності Церкви в публічному просторі читайте в маніфесті української публічної теології "Туга за Правду, яка визволяє" на сайті ZN.UA.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



