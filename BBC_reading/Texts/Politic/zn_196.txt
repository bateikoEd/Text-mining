Ексголова МЗС вважає, що Україна лише програє від створення такої "ради".

Створення в рамках ТКГ в Мінську Консультативної ради за участі представників ОРДЛО та Росії - це фактично визнання суб'єктності окупаційних адміністрацій. Таку думку озвучив ексміністр МЗС України Павло Клімкін на своїй сторінці у Facebook.
За його словами, Росія у разі створення ради, отримає роль посередника і медіатора, такого самого як Німеччина та Франція, що може негативно відобразитися на справах України проти РФ у міжнародних судах.
"Хто заважатиме Росії "покласти" ТКГ і залишити реально працюючою тільки цю "раду"? Відповідь очевидна. А головне скажіть мені, яка додана вартість для України від створення цієї структури? Для Росії - очевидна. Що ця структура може робити краще, ніж попередня? Правильно - нічого, крім як вести прямі переговори, ну хай це й називається консультаціями. Тепер питання, чи будуть цьому заперечувати Німеччина та Франція? Ризикну сказати, що ні. Їм тільки корисно, щоб ми взяли проблему Донбасу на себе, а вони отримали маневр для розмов з РФ. Чи означає це, що тепер все піде виключно за російським сценарієм? Це питання насправді ключове і залежить від Володимира Зеленського. Досягнення домовленостей це одне, а їх виконання - інше. Домовленості та їхнє виконання - дві, як кажуть в Одесі, великі різниці", - підсумовує Клімкін.



Раніше створення Консультативної Ради засудили у Світовому Конгресі українців. Депутати з партії "Слуга народу" розпочали збір підписів проти створення "Консультативної ради". На сьогодні під документом поставили підписи 54 депутати, тобто кожен п'ятий.
ZN.UA отримало протокол засідання в Мінську, під час якого представники ТКГ вирішили створити Консультативну раду. Створення цього органу фактично зафіксує суб'єктність ОРДЛО. При цьому Росія увійде до Ради не як країна-агресор, а у вигляді так званого "спостерігача-гаранта". У протоколі засідання йдеться про те, що основним завданням Консультативної Ради є проведення діалогу, консультацій і вироблення пропозицій за проектом політичних і правових рішень щодо врегулювання конфлікту у відповідності з Комплексами заходів, в тому числі щодо проведення виборів в окремих районах Донецької і Луганської областей України".
Як зазначила оглядач ZN.UA Тетяна Силіна, рівний статус України і представників незаконних збройних формувань – це "те, від чого Київ категорично відмовлявся всі шість років. І це та помилка, вчинена в свій час Кишиневом у врегулюванні придністровського конфлікту, яку експерти настійно закликали Київ не повторювати".
Проте за версією глави Офісу президента Андрія Єрмака, у цій ситуації мова нібито "не йде про правове визнанням представників ОРДЛО і прямих переговорів з ними".
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



