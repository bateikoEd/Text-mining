Спікер заявив про те, що Рада не піде не те, щоб розглядати документ пів року або й більше.

Спікер Верховної Ради Дмитро Разумков не може назвати терміни розгляду проєкту "антиколомойського" закону в другому читанні. Він пояснив, що на сьогоднішній день через рекордну для українського парламенту кількість правок, ще навіть не готові таблиці.
"Такого ще ніколи не було, 16 тисяч правок ми не отримували ніколи. Я вважаю, що це направлено на те, щоб заблокувати роботу парламенту", - заявив Разумков журналістам після наради керівництва парламенту з очільниками фракцій.
За словами спікера, якщо врахувати ситуацію з коронавірусом та за умови, що депутати розглядатимуть всі правки, ухвалення документу може затягнутися на пів року або й довше. Однак, як зазначив Разумков, парламент на це не піде.
"Якщо ми говоримо про його розгляд, нажаль, поки що я не можу сказати, коли це відбудеться. З тієї причини, що станом на сьогодні ще не сформована таблиця", - додав Разумков.


Як повідомляло ZN.UA, 13 квітня має відбутися позачергове засідання Верховної Ради. Однак у порядку денному немає законопроектів, які в нинішніх умовах є критично необхідними для України, в тому числі й проекту "антиколомойського" закону.
У першому читанні документ прийняли 30 березня. Законопроєкт підтримали 198 з 248 членів фракції "Слуги народу". Тобто без голосів інших фракцій "слуги народу" е змогли б ухвалити законопроєкт.
"Антиколомойский" законопроєкт передбачає, що націоналізований банк не можна повернути колишнім власникам, вони можуть претендувати лише на грошову компенсацію. Документ також визначає порядок розгляду результатів аудиту, на підставі якого суд повинен виносити рішення: раніше ця процедура залишалася неврегульованою і фактично залежала від особистого переконання суддів.
Від прийняття цього закону, в тому числі, залежать перспективи продовження співпраці України з Міжнародним валютним фондом. Якщо закон не приймуть, Україна може розраховувати не на 8, а лише на 1,5 млрд доларів від МВФ на подолання економічних наслідків пандемії COVID-19 і карантину. Детальніше читайте у матеріалі Юлії Самаєвої "Коломокриза" ZN.UA.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



