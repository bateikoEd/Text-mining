Депутати ухвалили відповідний закон під час позачергового засідання

Верховна Рада ухвалила у другому читанні № 2653 "про внесення змін до Закону України "Про місцеве самоврядування в Україні". Документ підтримали 264 депутати.
Зокрема, законопроєкт передбачає, що визначення адміністративних центрів територіальних громад та затвердження територій територіальних громад здійснює Кабінет міністрів України.
Також рішення Кабінету міністрів про визначення адмінцентрів територіальних громад та затвердження їх територій подається до Центрвиборчкому, щоб він ухвалив рішення про призначення перших місцевих виборів депутатів сільських, селищних, міських рад і сільських, селищних, міських голів відповідних громад.
Також закон передбачає, що адміністративним центром територіальної громади можна визначити населений пункт, який має розвинену інфраструктуру. Окрім того, такий населений пункт, як правило, розташований найближче до географічного центру території ОТГ та, в якому розміщується представницький орган місцевого самоврядування громади.
У проєкті закону також йдеться про те, що у 2020 році перші місцеві вибори депутатів сільських, селищних, міських рад і відповідних сільських, селищних, міських голів територіальних громад, території яких затверджені Кабміном на підставі цього закону, мають відбутися одночасно з черговими місцевими виборами цього року. Останні заплановані на жовтень.
Закон набуває чинності з дня, наступного за днем його опублікування. Протягом трьох місяців з дня набрання чинності документу, Кабмін має підготувати та подати на розгляд Верховної Ради України законопроекти про ліквідацію та утворення районів.


Нагадаємо, Верховна Рада 16 квітня зібралася на позачергове засідання. У порядку денному вказано п'ять питань, серед яких і зміни до регламенту. У фракції "Слуга народу" впевнені, що зміни до регламенту допоможуть прискорити процедуру ухвалення "антиколомойського" закону, до якого зареєстрували 16 тисяч правок.
Від нього банківського законопроєкту залежить сума траншу, який Україна отримає від Міжнародного валютного фонду.
Як повідомляло ZN.UA для прийняття "антиколомойского" закону буде потрібно мінімум три позачергових засідання Верховної Ради і раніше початку травня процес не завершиться. Тому при найоптимістичнішому прогнозі транш Міжнародного валютного фонду в Україну надійде не раніше другої половини травня.
Докладніше читайте у матеріалі Юлії Самаєвої "Коломокриза" ZN.UA.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



