Новостворена Рада буде працювати над боротьбою з COVID-19.

Прем'єр-міністр Денис Шмигаль оприлюднив імена членів новоствореної Ради з питань економічного розвитку, яка шукатиме шляхи подолання наслідків поширення коронавірусу в Україні. За словами Шмигаля, над планом боротьби з епідемією COVID-19 працюватимуть провідні науковці та економісти.
Про це прем'єр-міністр повідомив у своєму дописі в Telegram.
"Вчора ми провели перше установче засідання, де обговорили стратегії та ідеї виходу країни з карантину. Повторю, що наразі в нас є лише напрацювання й бачення цього плану, які ми щодня оновлюємо, залежно від поведінки шкали захворюваності", - зазначив Шмигаль.
До складу Ради з питань економічного розвитку ввійшли:
 - Ігор Петрашко — Міністр розвитку економіки, торгівлі та сільського господарства;
 - Ярослав Жаліло — заступник директора Національного інституту стратегічних досліджень;
 - Елла Лібанова — директорка Інституту демографії та соціальних досліджень імені М. В. Птухи НАН України;
 - Андерс Аслунд — старший науковий співробітник Атлантичної ради США;
 - Олег Устенко — радник Президента України;
 - Ерік Найман — керуючий партнер Capital Times;
 - Віллем Буітер — професор Колумбійського університету;
 - Євген Пенцак — викладач економіки та фінансів Києво-Могилянської бізнес-школи;
За словами Дениса Шмигаля, найпершим завданням Ради буде напрацювати комплекс заходів для подолання наслідків поширення COVID-19 в Україні.
"Спільними зусиллями ми працюватимемо не лише над першочерговими антикризовими кроками, але й над довгостроковою стратегією розвитку України", - зазначив прем'єр-міністр.


Раніше Денис Шмигаль заявив про те, що уже в травні, щоб мінімізувати негативний вплив карантинних заходів на соціально-економічну ситуацію в країні з'являться півмільйона нових робочих місць. Як саме Кабінет міністрів реалізує цю обіцянку, голова уряду не уточнив, анонсувавши презентацію плану наступного тижня.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



