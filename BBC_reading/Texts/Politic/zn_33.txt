Питання про готовність Єрмака піти у відставку і реакцію Зеленського на резонансні відеозаписи набрали сотні лайків, але в ОП їх "не помітили".

Керівник Офісу президента Андрій Єрмак на онлайн-брифінгу у вівторок, 31 березня, не відповів на низку питань, пов'язаних із резонансними відеозаписами, на яких зафіксований його брат Денис. На цей факт звернули увагу журналісти Христина Бердинських і Данило Мокрик.
Зокрема, Бердинських поцікавиласяв Єрмака, чи готовий він піти у відставку, якщо причетність його брата до торгівлі посадами підтвердиться. Питання журналістки набрав 400 лайків – більше, ніж будь-яке інше.
"Моє питання набрало найбільше лайків під FB -постом Офісу президента і так і залишилося назавжди у FB", - написала Бердинських на своїй сторінці у Facebook.

В ОП також проігнорували питання Мокрика про реакцію Володимира Зеленського на публікацію скандального відео.
"Я питаю: "Що вам сказав президент з приводу записів із вашим братом?". Не "прокоментуйте, будь ласка, записи". А "що вам сказав президент". Питання набирає понад 200 лайків. У результаті всі питання по записах прессекретарка звалює в одне, Єрмак видає загальний гнівний спіч із звинуваченнями - і все. Розходимося", - обурився Мокрик.

Журналісти також звернули увагу на невідповідність озвученого формату онлайн-конференції тому, що реально продемонстрував Офіс президента.
На думку Бердинських, конференція Єрмака була більше схожа на його виступ, так як керівник ОП вкрай мало уваги приділив відповідям на питання.
"Офіс президента дві години у Facebook збирав питання, отримав 500 коментарів під постом, щоб вибрати лише чотири питання, на одне з яких ми так і не почули відповіді. Вважаю такий формат дуже невдалим", - зазначила журналістка.
"Це формат не онлайн-брифінгу, а відеозвернення, він також має право на життя. Президент Зеленський записує відеозвернення, і, на мою думку, в нинішній ситуації, це навіть потрібно. Але онлайн-брифінг - це все ж щось інше. Після такого промо в FB зі збором питань, на виході отримали майже нічого. Якщо голова ОП не хоче відповідати на питання журналістів, тоді не треба нічого анонсувати. Запустіть пряму трансляцію виступу голови ОП, та й усе", - підсумувала Бердинських.



 
Нагадаємо, 29 березня народний депутат Гео Лерос оприлюднив відеозаписи, на яких брат керівника Офісу президента Денис Єрмак обговорює з рядом осіб можливість призначення на державні посади.
 
Дати на записах свідчать про те, що вони зроблені в період з серпня по вересень 2019 року. У розмовах фігурують посади в "Укрзалізниці", в Міністерстві інфраструктури, Київської митниці тощо.
 
Люди, які позиціонуються як помічники Дениса Єрмака, відкрито обговорюють отримання грошей за організацію таких зустрічей.
 
Андрій Єрмак підтвердив, що на записах – його брат Денис. При цьому керівник ОП пообіцяв звернутися до СБУ та ДБР, щоб слідство з'ясувало достовірність відеозаписів, хто і за яких обставин їх зробив, і як вони опинилися в Лероса. Єрмак звинуватив депутата в переході "червоних ліній" і переслідуванні власних інтересів, а також пообіцяв, що "тому доведеться відповідати публічно за кожне слово". ДБР відкрило щодо Лероса кримінальне провадження за чотирма статтями Кримінального кодексу.
У свою чергу, Лерос передав відеозаписи до НАБУ, попросивши керівництво Бюро відкрити кримінальне провадження та перевірити можливу причетність Єрмака до злочинів.
"Схеми" ідентифікували ключових фігурантів відео: ними виявилися товариш Дениса Єрмака Сергій Шумський і підприємець з Харкова Дмитро Штанько, який і здійснював відефіксацію. Судячи зі змісту розмов, Шумський за гроші організовував зустрічі "пошукачів" посад із Денисом Єрмаком.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



