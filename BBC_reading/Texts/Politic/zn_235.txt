За словами президента, робота над "антиколомойским" закону триває.

Президент Володимир Зеленський і новопризначений прем'єр-міністр Денис Шмигаль зробили заяви про важливість для України продовжувати співпрацю з Міжнародним валютним фондом.
За словами глави держави, важливість співпраці з МВФ обумовлена не лише необхідністю отримати черговий транш макрофінансової допомоги, але і бажанням зберегти довіру міжнародних інвесторів.
"Ми вже виконали більше, ніж попередній уряд, і вони (МВФ – Ред.) це підтверджують. У нас залишилася земля (закон про обіг земель сільськогосподарського призначення, - Ред.) і банківський закон", -розповів  Зеленський в інтерв'ю американському виданню Bloomberg, витяги з якого оприлюднено на сайті глави держави.
За словами президента, новий міністр фінансів Ігор Уманський виступає за якнайшвидше підписання меморандуму з МВФ, і вже найближчим часом прем'єр і очільник Мінфіну вирушать до США на переговори з представниками Фонду.
Зеленський запевнив, що робота над законопроектом, який заблокує можливість повернення націоналізованих банків колишнім власникам (так званий "антиколомойський" закон, на ухваленні якого наполягає МВФ), триває.
"Не лише Офіс президента, не лише Малюська (міністр юстиції Денис Малюська – Ред.), а ще велика кількість фахівців, юристів - вони працюють. Думаю, нам потрібно ще трохи часу на узгодження цього законопроекту", - зазначив президент. У той же час Зеленський висловив побоювання, що можуть виникнути сумніви щодо відповідності цього закону Конституції України.
"Я стурбований цим. Я неодноразово зустрічався з МВФ. Тому юристи все й опрацьовують", - стверджує Зеленський.
У свою чергу, прем'єр Шмигаль відзвітував про результати телефонної розмови з головою місії МВФ в Україні Роном ван Роденом. За словами очільника уряду, співрозмовники обговорювали "подальші кроки двосторонньої співпраці".
"Ще раз хочу підкреслити - Уряд України налаштований на продовження співпраці з МВФ. І першочерговим пріоритетом є започаткування програми розширеного фінансування МВФ, особливо для підтримки структурних реформ, макроекономічної та фінансової стабільності в країні", - йдеться в повідомленні, опублікованому на сторінці Шмигаля у Facebook ввечері у вівторок, 10 березня.
"Ми налаштовані на проведення реформ, які є важливою передумовою для економічної стабільності і розвитку", - запевнив прем'єр-міністр.

За інформацією ZN.UA, МВФ був проти відставки міністра фінансів Оксани Маркарової, але на Банковій запевнилиФонд, що Ігор Уманський вже статусі керівника Мінфіну найближчим часом відвідає центральний офіс МВФ для обговорення подальшої співпраці.


Як зазначалося раніше, зміна українського уряду відобразиться на відносинах з Міжнародним валютним фондом. Новий кредит Україні у розмірі 5,5 мільярдів доларів затримується вже на місяці, оскільки у МВФ занепокоєні впливом олігархів на уряд України. 
Іноземні інвестори стурбовані повідомленнями щодо зв'язків Зеленського з Ігорем Коломойським.
7 лютого 2019 року завершилася дія попередньої програми співпраці між Україною та МВФ у рамках механізму stand-by. Вона була затверджена 18 грудня 2018 року в обсязі - SDR2,8 млрд ($ 3,9 млрд), але Україна змогла отримати по ній лише перший транш SDR1 млрд (близько $ 1,4 млрд). Потім планувалися ще два транші за підсумками піврічних переглядів, однак у зв'язку зі зміною президента та уряду країни після виборів було вирішено розпочати розробку нової програми співпраці.
МВФ відзначає прогрес України у проведенні реформ, але очікує виконання раніше погоджених заходів для затвердження радою директорів Фонду нової програми макрофінансування EFF на $ 5,5 млрд. П'ятьма основними фокусами нової програми є: посилення верховенства права; боротьба з корупцією; підвищення конкуренції, відкриття ринків і зниження ролі олігархів; посилення гарантій незалежності Нацбанку і стабільна фіскальна політика.
Одна з ключових вимог МВФ - неможливість повернення націоналізованого "Приватбанку" колишнім власникам.
МВФ свідомо намагаються переконати, що в Україні – хаос. І робить це одна людина виключно у своїх інтересах. Докладніше читайте у матеріалі Юлії Самаєвої "Велика гра і маленька помста" у тижневику "Дзеркало тижня. Україна".
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



