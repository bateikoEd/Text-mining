За словами віцепрем'єра, жодних рішень про створення у форматі відеоконференцій не може бути підписано.

На засіданні Тристоронньої контактної групи (ТКГ) з врегулювання ситуації на сході України, яке заплановане на середу, 25 березня, і пройде у форматі відеозв'язку, не буде прийматися рішення про створення в рамках ТКГ так званої консультативної ради за участю представників ОРДЛО. Про це повідомив віцепрем'єр-міністр, міністр з питань реінтеграції тимчасово окупованих територій України Олексій Резніков.
"ТКГ проходить у форматі відеоконференції, тому жодних рішень про створення підписано бути не може фізично. Більш того, безпосередньо рішення про створення може бути прийнято після консультацій з Німеччиною, Францією та ОБСЄ. Вони, на сьогоднішній день, тривають", - сказав віцепрем'єр в коментарі ZN.UA.
Крім того, за словами Рєзнікова, зважаючи на епідемію коронавірусу все відбувається у форматі конфколл - відеозв'язку. Підгрупи працюють з вівторка і продовжать роботу до четверга включно.
"За інформацією з інших підгруп, на порядку безумовне припинення вогню, розведення сил і засобів, гуманітарні питання, в тому числі доступ міжнародних організацій на тимчасово окуповані Росією території України", - повідомив він.
Раніше оглядачка ZN.UA Тетяна Силіна прокоментувала рішення про створення так званої консультативної ради: "Перше, що кидається в очі в проекті цього документа, це те, що т. зв. консультативній раді за стіл переговорів або, пардон, "консультацій", на рівних правах і в рівному статусі саджають представників офіційної України та самопроголошених "ДНР" і "ЛНР". Це те, від чого Київ категорично відмовлявся всі шість років. І це та помилка, вчинена в свій час Кишиневом у врегулюванні придністровського конфлікту, яку експерти настійно закликали Київ не повторювати".


Раніше повідомлялося, що результатом переговорів Тристоронньої контактної групи в Мінську з участю керівника Офісу президента Андрія Єрмака і заступника голови Адміністрації президента РФ Дмитра Козака стала домовленість про створення "консультативної ради".
В ОП повідомили, що учасники переговорів домовилися підписати рішення ТКГ про створення "консультативної ради" після консультацій з представниками ОБСЄ, Франції та Німеччини щодо виконання домовленостей саміту нормандської четвірки. До складу ради планують включити членів політичної підгрупи ТКГ.
Чим саме буде займатися рада і які завдання перед ним будуть стояти, на Банковій не уточнили.
Крім того, за результатами зустрічі сторони досягли домовленостей щодо одночасного відкриття контрольних пунктів в'їзду-виїзду в Золотому і Щастя Луганської області.
Які основні загрози несе створення "консультативної ради" по ОРДЛО і що ховається за лаштунками переговорного процесу читайте в матеріалі Павла Клімкіна "Консультації щодо капітуляції".
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



