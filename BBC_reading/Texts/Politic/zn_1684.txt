Під час позачергового засідання розглядати "антиколомойський" законопроект не будуть.

Спікер Верховної Ради Дмитро Разумков підписав розпорядження про скликання 24 квітня позачергового засідання, повідомила пресслужба парламенту. У порядку денному немає проєкту "антиколомойського" закону.
"Скликати позачергове пленарне засідання Верховної Ради України дев'ятого скликання на 13 годину 24 квітня 2020 року", - йдеться у розпорядженні.
Згідно з документом, депутати планують розглянути:
1) проєкт постанови щодо скасування рішення Ради від 16 квітня 2020 року про прийняття в цілому закону "Про внесення змін до Регламенту Верховної Ради України щодо протидії зловживанням прав народних депутатів у ході законодавчої процедури";
2) проєкт постанови Верховної Ради про скасування результатів голосування за ухвалення в другому читанні законопроєкту про внесення змін до закону "Про місцеве самоврядування в Україні";
3) проєкт закону України про внесення змін до деяких законів щодо безпеки використання ядерної енергії;
4) законопроєкт про внесення змін до Кодексу України про адміністративні правопорушення щодо штрафних балів;
5) проєкт закону про Фонд часткового гарантування кредитів у сільському господарстві;
6) законопроєкт про внутрішній водний транспорт;
7) законопроєкт про внесення змін до деяких законів України (щодо врегулювання кризи неплатежів на ринку електричної енергії та питання сертифікації оператора системи передачі;
8) проєкт закону про внесення змін до деяких законодавчих актів щодо визначення відповідальності за формування системи ціноутворення в будівництві автомобільних доріг загального користування;
9) проєкт постанови про утворення Тимчасової слідчої комісії з питань розслідування оприлюднених у ЗМІ фактів можливих корупційних дій посадових осіб органів державної влади, які призвели до значних втрат дохідної частини Державного бюджету України.


Нагадаємо, Верховна Рада проголосувала за зміни в регламент для того, аби пришвидшити розгляд проєкту "антиколомойського" закону. До другого читання документу депутати зареєстрували рекордні для українського парламенту 16 тисяч правок.
Однак, відповідні зміни можуть не лише скоротити терміни розгляду банківського законопроєкту, а й створює ризики для функціонування опозиції в парламенті і в цілому для демократії. Тому частина народних депутатів виступила за тимчасовість дії змін. Однак цієї умови при ухваленні документу не дотрималися.
"Антиколомойський" законопроєкт передбачає заборону на повернення колишнім власникам націоналізованих банків. Від прийняття документа залежить доля нової програми України і Міжнародного валютного фонду.
У першому читанні документ прийняли 30 березня. Однак "Слузі народу" не вистачило власних голосів.
Докладніше читайте у матеріалі Юлії Самаєвої "Коломокриза" ZN.UA.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



