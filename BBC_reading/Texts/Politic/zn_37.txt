Серед них – боротьба з коронавірусом в Україні.

Новий міністр охорони здоров'я Максим Степанов вважає пріоритетами своєї роботи боротьбу з коронавірусом COVID-19 та завершення медичної реформи.
"Попереду чимало роботи. Перший пріоритет – боротьба з коронавірусом... Другий пріоритет – медична реформа. Я вважаю, що цілком можливо провести зміни таким чином, щоб реформою залишилися задоволені як пацієнти, так і лікарі усіх рівнів", - зазначив міністр під час знайомства з колективом МОЗ.
Говорячи про боротьбу з поширенням коронавірусу в Україні, Степанов наголосив на тому, що "не хоче нікого ні в чому звинувачувати", але вважає, що є певна втрата часу з погляду підготовки до пандемії.
"Ми більше не можемо собі дозволити гаяти час", - наголосив він.



Нагадаємо, 30 березня Верховна Рада з другої спроби проголосувала за призначення ексгубернатора Одеської області Максима Степанова міністром охорони здоров'я України. Брак голосів монобільшості (195 "за" від "Слуги народу") закрили за рахунок голосів "ОПЗЖ", груп "Довіра" та "За майбутнє", і позафракційних депутатів.
Про нього, як про кандидата, згадав президент Володимир Зеленський, який проводив співбесіду зі Степановим влітку і майже затвердив його кандидатуру, однак тоді Михайло Радуцький пролобіював призначення Зоряни Скалецької. Крім кандидатури Степанова на Банковій обговорювалися два варіанти: завкафедри інфекційних хвороб Національного медуніверситету ім.Богомольця Ольга Голубовська і керівник Інституту серця Борис Тодуров.
За даними ZN.UA, Степанову пообіцяли, що збільшать обсяг коштів на другий етап медреформи. Його колонка про стан медицини в Україні була в проєкті ZN.UA - "Зеповіт!".
Колишнього міністра охорони здоров'я Іллю Ємця звільнили з посади через місяць після призначення. Проєкт постанови про його звільнення підготували представники партії "Голос".  Вони стверджують, що Ємець повністю провалив підготовку до боротьби з коронавірусом і намагався перешкодити старту другого етапу медичної реформи.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



