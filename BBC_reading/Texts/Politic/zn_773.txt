Матеріали кримінального провадження відкриті для ознайомлення підозрюваними перед скеруванням справи до суду.

Національне антикорупційне бюро завершило досудове розслідування кримінального провадження щодо колишнього заступника міністра з питань тимчасово окупованих територій і внутрішньо переміщених осіб Юрія Гримчака. У п'ятницю, 3 квітня, Бюро повідомило, що матеріали провадження відкриті для ознайомлення підозрюваними перед скеруванням справи до суду.
Гримчаку і другого підозрюваного Ігореві Овдієнку інкримінують шахрайство в особливо великих розмірах (ч. 4 ст. 190) та підбурювання до замаху на дачу хабара посадовим особам (ч. 3 і 4 ст. 369 Кримінального кодексу). Якщо вину підозрюваних буде доведено в суді, їм загрожує до 12 років позбавлення волі.
За даними слідства, Гримчак нібито обіцяв представнику компанії "Катран-М" сприяння в оформленні дозвільної документації на будівництво на території ринку "Рибалка" на Набережному шосе в Києві, незважаючи на те об'єкт є пам'яткою культурної спадщини. Свої послуги підозрюваний, як стверджують у НАБУ, оцінив в 1 млн доларів. Сума нібито призначалася для розподілу між посадовцями Міністерства культури, Міністерства юстиції, Київської міської державної адміністрації та Інституту культурної спадщини.
Другий епізод, який ікнримінують підозрюваним, також пов'язаний із компанією "Катран-М". Її представник попросив Гримчака допомогти стягнути з "Лубенського шляхобудівельного управління №9" 10 млн гривень боргу на користь "Юридичного бюро "Юржитло". Згідно з матеріалами слідства, Гримчак запропонував домогтися необхідного судового рішення за 100 тисяч доларів, пообіцявши задіяти заступника генпрокурора Анжелу Стрижевську, яка, в свою чергу, вплинула б на голову Касаційного цивільного суду Бориса Гулька. При цьому слідство не знайшло доказів причетності Стрижевської і Гулька до протиправної "схемі".
За даними Бюро, перший транш хабара – 50 тисяч доларів – Гримчак і Овдієнко поділили між собою.


Увечері 14 серпня НАБУ і СБУ повідомили про затримання Юрія Гримчака та його помічника за підозрою у вимаганні 1,1 млн доларів хабара. За даними слідства, затримані обіцяли за гроші вплинути на рішення інших високопосадовців. Разом із Гримчаком було затримано брата його дружини Ігора Овдієнка.
Згідно з офіційною заявою, заступника міністра та його "помічника" взяли на гарячому під час отримання першої частини хабара в розмірі 480 тисяч доларів. Обом інкримінують шахрайство в особливо великих розмірах.
Як повідомляє Telegram-канал The Newsroom, йдеться про лобіювання інтересів забудовників та "вплив" на суддів Верховного суду. Зокрема, про отримання дозволу на будівництво кафе і комплексу в буферній зоні Печерської лаври на Набережному шосе. За даними журналіста Юрія Бутусова, затриманий мав вихід на голову Управління охорони культурної спадщини та заповідників Міністерства культури Олександра Єпіфанова.
Гримчака заарештували з правом внесення 6 млн гривень застави, згодом цю суму знизили до 2 млн гривень. У січні Гримчака випустили з СІЗО і відправили під цілодобовий домашній арешт. Поки заступник міністра перебував у СІЗО, його звільнили з займаної посади.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



