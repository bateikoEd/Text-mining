І закликав мерів взяти на себе політичну відповідальність та створити власну партію загальнонаціонального рівня, а не діяти в рамках АМУ.

У своєму інтерв'ю ZN.UA голова партії "Слуга народу", перший заступник керівника її парламентської фракції Олександр Корнієнко прокоментував можливі зміни у Виборчий кодекс, над якими зараз працює неформальна група депутатів парламентських фракцій під його керівництвом.
"Якщо уважно придивитися до того, чому наші мери стали такими сильними, то зразу треба розуміти, що це передусім результат реформи і фінансової децентралізації. Мери отримали гроші, яких у них ніколи не було. Дружно все заасфальтували й озеленили. І все вийшло. Люди повірили в мерів, замість того щоб повірити в децентралізацію й почати запитувати вже про стратегію розвитку своїх міст. Про стосунки з елітами й місцевими підприємствами", - заявив Корнієнко.
За його словами, українці бачать уже все-таки не феодальну, а постіндустріальну модель міського господарства, з уже не збитковими комунальними підприємствами і з такою-сякою транспортною інфраструктурою. "Все, можна продовжувати героєві мандат", - додає він.
Водночас очільник партії влади закликав мерів взяти на себе політичну відповідальність і створити загальнонаціональну партію мерів.
"Якщо ви такі сильні, робіть свою загальнонаціональну партію мерів. Ставайте політиками. Заходьте не тільки в місцеву владу, але і в парламент. Обстоюйте інтереси місцевого самоврядування на найвищому рівні. Пишіть муніципальний кодекс, займайтеся своєю сферою", - закликав голова "СН".
Він нагадав, як у 2015 році перший заступник голови адміністрації президента Віталій Ковальчук намагався реалізувати цю ідею за допомогою проєкту "Наш край". Мери Харкова та Одеси Геннадій Кернес і Геннадій Труханов теж робили спробу в рамках "Довіряй дєлам". Але штучні проєкти ніколи не мають реального успіху, вважає політик.
Діяти ж у рамках Асоціації міст України, на думку Корнієнко, не зовсім чесно. Бути присутнім у реальній політиці (вага цієї асоціації дуже серйозна), але не брати на себе політичну відповідальність.
"Я власне як представник президентської партії, що знаходиться глибоко в темі децентралізації влади, кажу про необхідний баланс. Тому що, виходячи з нашої новітньої історії та менталітету, очевидно, що Україна, перебуваючи в координатах парламентсько-президентської республіки, дрейфуватиме в бік парламентської моделі", - уточнив співрозмовник ZN.UA.
Навіть сьогодні, за такої концентрації влади в руках президента і наявності підконтрольної йому монобільшості в парламенті, щоб провести якісь ключові для країни рішення, "слугам народу" все одно доводиться шукати підтримку інших фракцій.
На думку Олександра Корнієнка, це і є чистий парламентаризм, коли пишеш закон, потім лобіюєш його прийняття, і на виході отримуєш трохи інший документ. Доопрацьований вже з урахуванням думок колег по парламенту.
"Тому позиція АМУ "ми тут місцеві еліти, прийміть нам той закон, який ми написали" - теж не зовсім правильна. Але я впевнений, що ми в будь-якому випадку вибудуємо з мерами конструктивний діалог. Не з цими, так з іншими. Тому, що ситуація після місцевих виборів дасть якийсь інший status quo політичній карті країни", - додав голова партії.
Нині ж вона не відображає реальну карту країни. Корнієнко припустив, що на основі всіх обговорюваних пропозицій, в результаті буде створено якийсь справедливий працюючий механізм.
Щодо змін у Виборчий кодекс напередодні місцевих виборів 2020 року, йдеться про зниження 90-тисячного бар'єру, що розділяє мажоритарну та пропорційну системи. Але головне ноу-хау – партизація місцевого політичного ландшафту. Шляхом введення п'ятивідсоткового бар'єру для партій, які не потраплять в місцеву раду, якщо загалом по країні не візьмуть більше 5%.
Плюс удар по містечкових партіях, яким, щоб висувати своїх кандидатів, буде поставлено умову охопити своїми осередками щонайменше 2/3 країни.
"Ну й вишенька на тортик: якщо ти безпартійний, то в мери навіть не потикайся. Це вже не просто "певна опозиційність" стосовно чинних мерів, - це вже відверте бажання обернути їх у рабство", - уточнює Інна Ведернікова.
Її співрозмовник парирує: "Щодо партизації, то давайте не будемо забувати, що це ноу-хау прийшло до нас з Європи. Першою ластівкою став закон про держфінансування партій, який вітали наші європейські партнери, наполягаючи на тому, що нам потрібно якомога швидше структурувати політичне життя, включно з місцевою складовою".
І тут є кілька інструментів, уточнив він. Можливе уточнення межі, після якої починається реальна мажоритарна система. Коли депутат, як кажуть, знає всіх своїх виборців в обличчя. Це сільські та селищні історії до десяти тисяч жителів. І в цей формат насправді потрапляє третина виборців країни. Після цієї розділової лінії починається партійне життя і пропорційна система з відкритими списками
Все, що стосується обговорюваних пропозицій про 2/3 охоплення країни для партії і п'ятивідсотковий бар'єр на національному рівні, це спроба навести лад і структурувати місцевий політичний ландшафт, стверджує Корнієнко.
"Ба більше, у статті 3 закону про партії чітко написано, що в Україні створюються лише загальнонаціональні партії, а регіональні – заборонені. Але у нас, як гриби після дощу ростуть партії мерів. У рамках одного міста або регіону. Коли ми говоримо про таку тенденцію в центральних областях країни, це ще півбіди. Але коли йдеться про прикордонні райони - всі ми розуміємо, які області маються на увазі, - то це вже може бути зовсім інша історія", - наполягає лідер політсили.
В якості прикладу він наводить партію "Полісся", яка б зайшла до облради Київської, Житомирської, Чернігівської та Рівненської областей і намагалася формувати там політику щодо Білорусі: "Нам це треба? Тобто я зараз кажу про щеплення від місцевого сепаратизму".
На питання журналіста, чи веде "СН" переговори з діючими мерами про можливу співпрацю на місцевих виборах, Корнієнко відповів: "Що стосується підтримки мерів — вирішуватимуть наші виборці. Якщо ми й підемо на переговори, то тільки звіривши ідеологічні карти. Бо я не дуже уявляю переговори про співпрацю з мером, який ганив нас за голосування закону про землю, публічно називаючи "продажними дівками МВФ". Ба більше, ми проведемо соціологію з прямим запитанням до виборців СН, чи готові вони продовжити мандат чинного міського голови. І якщо це справді успішний і авторитетний мер, ми будемо говорити про його потенційну підтримку".


Як ліквідувати хаос у держуправлінні? Коли і як буде завершено децентралізацію? Чому мери виявилися сильнішими за центральну владу? Чи навернуть їх у партійне рабство, змінивши Виборчий кодекс? Чому "СН" провалює партійне будівництво в регіонах? У чому ідея партії влади, що об'єднала людей, які представляють ворогуючі ідеології? Читайте в інтерв'ю Інни Ведернікової з головою партії "Слуга народу" Олександром Корнієнком у ZN.UA.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



