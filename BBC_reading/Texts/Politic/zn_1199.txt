Відтепер знищення або пошкодження вогнем рослинності або її залишків на землях сільськогосподарського призначення картимуться штрафом від 91 800 до 153 000 гривень.

Верховна Рада України підтримала проект Закону України №2339 про внесення змін у деякі законодавчі акти України з метою збереження навколишнього середовища (щодо посилення відповідальності за дії, спрямовані на забруднення атмосферного повітря, знищення або пошкодження об'єктів рослинного світу). Відповідний законопроект підтримали 362 депутата.
Документ істотно підвищує розміри штрафів за забруднення атмосферного повітря, знищення або пошкодження об'єктів рослинного світу, порушення вимог пожежної безпеки в лісах та самовільне випалювання сухої рослинності або її залишків.
Відповідно до внесених змін, штраф за забруднення повітря становить від 30 600 до 61 200 гривень або передбачає позбавлення волі терміном до 3 років.
Крім того, за знищення або пошкодження лісових масивів, зелених насаджень навколо населених пунктів, вздовж залізниць, а також стерні, сухих дикоростучих трав, рослинності або її залишків на землях сільськогосподарського призначення вогнем караються штрафом від 91 800 до 153 000 гривень.
Порушників вимог пожежної безпеки в лісах чекає штраф у розмірі від 1 500 до 4 590 гривень, для посадових осіб - від 4 590 до 15 300 гривень. Якщо недотримання пожежної безпеки призвело до виникнення лісової пожежі або поширення її на значній площі, - штраф від 4 500 до 15 300 гривень для громадян і від 10 710 до 18 360 гривень для посадових осіб.
Також випалювання стерні, лук, пасовищ, ділянок із степовою, водно-болотною та іншою природною рослинністю, рослинності або її залишків та опалого листя на землях сільськогосподарського призначення, у смугах відводу автомобільних доріг і залізниць, у парках, інших зелених насадженнях та газонів у населених пунктах без дотримання порядку, встановленого центральним органом виконавчої влади, що забезпечує формування державної політики у сфері охорони навколишнього природного середовища, - карається штрафом від 3 060 до 6 120 гривень для громадян і 15 300 до 21 420 гривень для посадових осіб.
При цьому наголошується, що дії, вчинені в межах територій та об'єктів природно-заповідного фонду тягнуть за собою штраф в розмірі від 6 120 до 12 240 гривень.


Раніше штраф за самовільне спалювання сухої трави становив від 170 до 340 гривень. При цьому якщо випалювання сухої рослинності фіксували на об'єктах природно-заповідного фонду, розмір штрафу збільшувався від 340 до 680 гривень.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



