Юлія Світлична замінить в Раді Олексія Кучера, який змінив її на посаді голови облдержадміністрації.

Колишній голова Харківської обласної державної адміністрації Юлія Світлична виграла проміжні вибори в одномандатному окрузі №179. За неї проголосували понад 77,5% виборців.
У Верховній Раді самовисуванка Світлична замінить нинішнього голову ОДА Олексія Кучера. У липні 2019 року він балотувався в цьому окрузі як кандидат від "Слуги народу" і заручився підтримкою понад 50% виборців.
У довиборах представник від президентської партії участі не брав: "слуга народу" Вікторія Алексейчук зняла свою кандидатуру на користь Світличної.
У понеділок, 16 березня, Центральна виборча комісія опрацювала 100% протоколів і оприлюднила результати голосування. За Світличну проголосували 30 194 або 77,54% виборців.
Друге місце посіла кандидатка від "Європейської Солідарності" Вікторія Пташник із 7,91% (3 081 голос).
Третє місце – у самовисуванки Тетяни Єгорової-Луценко – 3,03% (1 183 голоси).
Четверте місце посіла ще одна самовисуванка Яна Світлична (960 голосів, або 2,46%).
Колишній міністр аграрної політики, "свободівець" Ігор Швайка посів п'яте місце. За нього проголосували 853 людини, або 2,19% виборців.
За кожного з решти кандидатів проголосували менше 2% виборців.
Явка на проміжних виборах була низькою – на виборчі дільниці прийшли лише 27,47% виборців.


Юлія Світлична очолювала Харківську ОДА в 2016-2019 роках, а з 2014 року була першим заступником губернатора. У вересні 2019 року Кабінет міністрів схвалив перепризначення Світличної, однак потім затвердив кандидатуру Олексія Кучера, указ про призначення якого і підписав президент. 
У жовтні 2019 року Світлична подала е-декларацію кандидата на пост заступника секретаря Ради нацбезепеки і оборони. Однак не змогла отримати цю посаду через небажання секретаря РНБО Олексія Данілова працювати з нею.
Докладніше про політичну ситуацію в Харкові читайте в матеріалі Сергія Жукова "Харківський пасьянс. Кучер, Кернес, Райнін та інші" для ZN.UA.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



