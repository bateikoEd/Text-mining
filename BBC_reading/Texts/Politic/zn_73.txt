Депутати пропонують лікувати пацієнтів від Covid-19 незареєстрованими лікарськими засобами.

У п'ятницю, 27 березня, на сайті Верховної Ради зареєстровано законопроект №3268 "Про внесення змін у деякі законодавчі акти України щодо забезпечення лікування коронавірусної хвороби (COVID-19)".
У пояснювальній записці до документа, пропонується передбачити можливість застосування для лікування людини, хворої коронавірусною хворобою (COVID-19), підтвердженого за результатами лабораторного тестування, незареєстрованих лікарських засобів, рекомендованих офіційним органом США, країн - членів Європейського союзу, Великобританії, Швейцарії, Японії, Австралії, Канади, Китаю та Ізраїлю для лікування коронавірусної хвороби у відповідній країні.
Крім цього автори запропонували застосування зареєстрованих лікарських засобів за показаннями, не зазначених в інструкції для медичного застосування, за умови наявності доведеної ефективності лікування коронавірусу для лікування коронавірусної хвороби у тих же країнах.
Законопроект дозволить прискорити процедуру реєстрації ліків для лікування COVID-19 і процедуру для початку проведення клінічних випробувань таких ліків і буде діяти тільки на три місяці.
Проектом закону також передбачається:
затвердження протоколів клінічних досліджень лікарських засобів для лікування коронавірусної хвороби і суттєвих поправок до останніх, у строк до 5 календарних днів;
проведення експертизи реєстраційних матеріалів та матеріалів про внесення змін у реєстраційні матеріали ліків для лікування COVID-19 за умови подання реєстраційних матеріалів та матеріалів про внесення змін у реєстраційні матеріали, викладені українською або англійською мовою, в строк до 5 календарних днів;
прийняття рішень про реєстрацію або про відмову в ній таких лікарських засобів у строк, що не перевищує 2 робочих днів з дати надходження до Моз висновків щодо якості, безпеки та ефективності лікарських засобів, складених ДП "Державний експертний центр Міністерства охорони здоров'я України" за результатами експертизи реєстраційних матеріалів (реєстраційного досьє).


Як повідомлялося, депутати зберуться на позачергову сесію Ради у понеділок, 30 березня. На засіданні розглянуть законопроекти щодо протидії розповсюдження коронавірусної хвороби.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



