На відео чоловік, схожий на Дениса Єрмака, домовляється про торгівлю держпосадами.

Народний депутат Гео Лерос ("Слуга народу") оприлюднив на своїй сторінці в Facebook відео, на якому чоловік, схожий на брата голови Офісу президента Андрія Єрмака, домовляється про призначення невказаних осіб на державні посади в обмін на "винагороду".
"Відеодокази як Єрмак через свого брата торгує державними посадами, впроваджує свою програму в правоохоронні структури й оборонку (привіт з рф), ну і звичайно заробіток на державі", - підписав відео Лерос.
Дати на записах свідчать, що вони зроблені в період із серпня по вересень 2019 року. У розмовах фігурують посади в "Укрзалізниці", в Міністерстві інфраструктури, на Київській митниці тощо.
Так, на одному відео людина, схожа на брата голови ОПУ Дениса "проводить співбесіду" з кандидатом у заступники міністра інфраструктури, який бажає бути "куратором "УЗ"".
На іншому – обіцяє "перекинути" на потрібних людей дівчину, яка бажає очолити Національний комплекс "Експоцентр України" або "ТРК "Україна"" (імовірно, йдеться про Палац мистецтв "Україна", а не однойменний телеканал).
Також на відео обговорюються розцінки такого працевлаштування: "Денису про це говорити не треба, він бере 4, з п'яти. По 500 доларів розкинемо ... Це твої друзі. Друзі. Давай хоча б по штуці".
У своєму дописі Лерос також натякнув на можливу публікацію іншого компромату і закликав Андрія Єрмака піти у відставку.

Сам очільник  Офісу Володимира Зеленського прокоментував публікацію відео у своєму Facebook. У дописі Єрмак визнав, що на відео – його брат Денис. І заявив, що звернеться в Службу безпеки та Державне бюро розслідувань.
"Сьогодні мною будуть подані заяви в СБУ та ДБР щодо поширеного відео з моїм братом Денисом Єрмаком. Я хочу, щоб було проведено всебічне розслідування обставин ведення цих записів, їх достовірності, всіх фактів, а також того, хто і за чиїм замовленням знімав, як ці записи опинилися у Гео Лероса", - написав він.
Єрмак звинуватив Лероса в "переході червоних ліній", моральній деградації і переслідуванні власних інтересів.
"Гео Лерос, і ти сам, і я, і люди, які розуміють ситуацію, знають навіщо і в чиїх інтересах ти все це робиш і пишеш. Я прямо говорив тобі під час наших останніх зустрічей... Дуже шкода, що такий, як ти, опинився в партії "Слуга народу" серед багатьох достойних людей, які теж, сподіваюся, дадуть оцінку своїм діям", - додав Єрмак.
Голова Офісу Зеленського порадив депутату "підготуватися, тому що доведеться відповідати публічно за кожне слово".
За словами Андрія Єрмака, його брат з 2014 року брав участь у російсько-українській війні як доброволець, і користується повагою ветеранів і добровольців.



Нагадаємо, 11 лютого Володимир Зеленський своїми указами звільнив голову свого Офісу Андрія Богдана і призначив на його місце Андрія Єрмака.
За цей час Єрмак встиг зустрітися з кремлівським куратором бойовиків ОРДЛО Дмитром Козаком і домовитися про створення так званої "Консультативної ради" у Мінську. Створення цього органу фактично зафіксує суб'єктність ОРДЛО. При цьому Росія увійде до Ради не як країна-агресор, а у вигляді так званого "спостерігача-гаранта" нарівні з Францією, Німеччиною та ОБСЄ.
Лерос був одним із 60 членів фракції "Слуга народу", які підписали звернення до президента Зеленського. Вони висловилися категорично проти прямих переговорів з бойовиками.
Докладніше про ініціативи Козака та Єрмака читайте в матеріалі Михайла Гончара, Володимира Горбача, Віталія Мартинюка та Сергія Савченка "Технологія.ру для влади.Зе" для ZN.UA.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



