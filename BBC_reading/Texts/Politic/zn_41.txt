За словами Чубарова, правильним буде формування вже зараз робочої групи з підготовки нового - кримського - розділу до Земельного кодексу України.

Автори законопроекту "Про внесення змін до деяких законодавчих актів України щодо обігу земель сільськогосподарського призначення", як і Верховна Рада України в цілому, ухвалюючи радикальні зміни в земельній сфері, абсолютно проігнорували необхідність відновлення порушених в недавньому минулому майнових прав громадян, не кажучи вже про права кримськотатарського народу. Про це написав глава Меджлісу кримськотатарського народу Рефат Чубаров. 
"Вже до того, як ми побачимо цілісний текст, ретельно вивірений співробітниками Головного юридичного управління і профільним Комітетом Верховної Ради України, можемо відзначити, що авторами законопроекту, а ними на першому етапі виступили 14 народних депутатів, а десятки їхніх колег додалися при підготовці до другого читання, виписана спеціальна норма, яка регулює питання обігу земель, розташованих на тимчасово окупованих територіях Донецької та Луганської областей, Автономної Республіки Крим та міста Севастополя", - заявив Чубаров.
Зазначається, що відчуження земельних часток (паїв), земельних ділянок сільськогосподарського призначення державної і комунальної власності, відчуження та зміна цільового призначення земельних ділянок сільськогосподарського призначення приватної власності, виділених в натурі (на місцевості) власникам земельних часток (паїв), розташованих на тимчасово окупованих територіях у Донецькій та Луганській областях, Автономної Республіки Крим та міста Севастополя, крім передачі їх у спадщину, забороняється. Угоди (у тому числі довіреності), укладені під час дії заборони на купівлю-продаж або відчуження в інший спосіб земельних ділянок та земельних часток (паїв), визначених цим пунктом, в частині їх купівлі-продажу, та іншим способом відчуження, а так само в частині передачі прав на відчуження цих земельних ділянок та земельних часток (паїв) на майбутнє, є недійсними з моменту їх укладення (посвідчення).
За словами глави Меджлісу, протиправне і примусове вилучення/конфіскація/націоналізація земель і майна громадян були невід'ємними складовими насильницьких депортацій народів і примусових переміщень великих груп людей.
"Суперечки навколо прийнятого рішення, яке в суспільстві вже називають рішенням про "продаж" української землі, вщухнуть не скоро. Але абсолютно правильним буде формування вже зараз робочої групи з підготовки нового - кримського - розділу до Земельного кодексу України, в якому детально слід виписати правила земельних взаємин у звільненому від російських окупантів Криму, в основу яких має бути покладено право корінного кримськотатарського народу на свої землі, території і ресурси", - резюмував Чубаров. 



Нагадаємо, депутати на засіданні в ніч з 30 на 31 березня ухвалили законопроект №2178-10 "Про обіг земель". "За" проголосували 259 депутатів.
Мораторій на продаж землі діяв в Україні з 2001 року. Спершу його продовжили до 2005 року — до того часу в Україні мали розробити закон про обіг сільськогосподарських земель та запровадити ринок.
Також під час позачергового засідання в понеділок, 30 березня, депутати підтримали законопроект "про неповернення Приватбанку". Повідомлялося, що для отримання 10 мільярдів макрофінансової допомоги Україні необхідно прийняти два законопроекти.
Детальніше про перспективи співпраці України та МВФ і про те, чому дефолт - не найгірший варіант для України - читайте у статті Юлії Самаєвої "Коломокризис" на ZN.UA.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



