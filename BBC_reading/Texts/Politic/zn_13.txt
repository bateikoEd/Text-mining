На зустрічі деякі учасники були присутні особисто, деякі - в режимі онлайн.

Відбулась зустріч президента України Володимира Зеленського з малої фракцією "Слуги народу". Як відомо, до малої фракції входять її керівники та голови комітетів від "СН". Серед інших питань підіймалася й тема записів, оприлюднених з подачі народного депутата Гео Лероса, стосовно кадрових переговорів на комерційній основі проведених братом глави Офісу президента Андрія Єрмака Денисом.
У зустрічі деякі учасники взяли участь в онлайн-режимі.
Як стало відомо ZN.UA від учасників цієї зустрічі, президент заявив, що, по-перше, Андрій Єрмак "був і є його другом". По-друге, Гео Лероса, який оприлюднив оперативні записи Служби безпеки України, глава держави назвав аферистом. І, по-третє, президент підкреслив: "Я ні в кого нічого не брав". При цьому він порекомендував залишити останнє слово у цій ситуації за правоохоронцями, які вже займаються цим питанням.
Що стосується Андрія Єрмака, який також брав участь у зустрічі, то він, як свідчать джерела ZN.UA, назвав себе "щитом президента", заявивши високому зібранню, що нападки спрямовані не проти нього, а проти самого Володимира Зеленського. Глава Офісу президента України повідомив, що за діями Гео Лероса стоїть його попередник Андрій Богдан, його партнери та соратники. Лероса Андрій Єрмак назвав "особистим ворогом" і пообіцяв "не пробачити йому цієї витівки". Особисті мотиви Лероса він пояснив помстою за непризначення колишнього заступника голови Київської міськдержадміністрації Іллі Сагайдака на посаду заступника міністра одного з міністерств
"Я знаю, що на моє місце мітять. Я б пішов, але зараз потрібно рятувати країну", - резюмував Андрій Єрмак.
За даними ZN.UA від джерел в СБУ, масив записів, частина яких широко розійшлися в інтернеті, але не потрапили на жоден телевізійний канал, являє собою майже 100 годин. З них були оприлюднені в мережі 13-14 годин. Крім того, як стверджують у київському Главку, де і велася розробка, на записах зафіксовані моменти передачі грошей.


Нагадаємо, 29 березня народний депутат Гео Лерос оприлюднив відеозаписи, на яких брат керівника Офісу президента Денис Єрмак обговорює з низкою осіб можливість призначення на державні посади.
Дати на записах свідчать, що вони зроблені в період із серпня по вересень 2019 року. У розмовах фігурують посади в "Укрзалізниці", в Міністерстві інфраструктури, Київської митниці тощо.
Люди, які позиціонуються як помічники Дениса Єрмака, відкрито обговорюють отримання грошей за організацію таких зустрічей.
Андрій Єрмак підтвердив, що на записах – його брат Денис. При цьому керівник ОП пообіцяв звернутися до СБУ та ДБР, щоб слідство з'ясувало достовірність відеозаписів, хто і за яких обставин їх зробив, і як вони опинилися в Лероса. Єрмак звинуватив депутата в переході "червоних ліній" і переслідуванні власних інтересів, а також пообіцяв, що "тому доведеться відповідати публічно за кожне слово".
Своєю чергою Лерос передав відеозаписи до НАБУ, попросивши керівництво Бюро відкрити кримінальне провадження та перевірити можливу причетність Єрмака до злочинів.
Після цього Державне бюро розслідувань відкрило проти нього справу за чотирма статтями Кримінального кодексу, зокрема за ч. 2 ст. 344 (втручання у діяльність державного діяча, вчинене особою з використанням службового становища) і ч. 2 ст. 328 (розголошення державної таємниці, що спричинило тяжкі наслідки).
"Схеми" ідентифікували ключових фігурантів відео: ними виявилися товариш Дениса Єрмака Сергій Шумський і підприємець з Харкова Дмитро Штанько, який і здійснював відеофіксацію. Судячи зі змісту розмов, Шумський за гроші організовував зустрічі "пошукачів" посад із Денисом Єрмаком.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



