Петрашко заявив, що "не мав часу" на заповнення декларації.

Новий міністр економіки, торгівлі та сільського господарства Ігор Петрашко не вказав у своїй декларації квартиру у Москві, маєток у селі Романків під Києвом і два позашляховики. Журналістам Петрашко заявив, що не задекларував майно "через брак часу". Про це повідомляє програма "Схеми: корупція в деталях".
Зокрема, в декларації не вказаний будинок в елітному котеджному містечку "Сонячна долина" в селі Романків під Києвом. Згідно з офіційним витягом із реєстру нерухомості, ним володіє дружина-росіянка міністра. Вказаний метраж будинку – 409 квадратних метрів. Також у її власності тут – 15 соток землі.
Також, згідно з реєстром МВС, Ігор Петрашко має два автомобілі-позашляховики – Suzuki Vitara S (2016 року випуску) і Land Rover Range Rover Sport (2017 року випуску).
Сам Ігор Петрашко у коментарі журналістам заявив, що обов'язково мав подати декларацію до входження на посаду, але не встиг її заповнити.
"Я подав без наповнення, бо ви розумієте, що зібрати таку кількість документів за такий короткий час неможливо. Зараз збираю, сьогодні вже зробив там новий драфт і сподіваюся до встановленого законом терміну подати виправлену", – заявив міністр.
За словами Петрашка, він вказав тільки київську квартиру, бо це місце його реєстрації.
"На уточнення, чи буде в декларації показана московська квартира, в якій має частку його дружина, міністр подякував "за нагадування" і зазначив, що міг би забути про неї", - пише "Радіо Свобода".
Згідно з чинним законодавством, подати зміни до декларації можна протягом семи днів із моменту її подання.
У своїй біографії Ігор Петрашко повідомляв, що, серед іншого, працював у представництвах компанії Ernst & Young. З 2007 року Петрашко очолював інвестиційно-банківське управління і був керуючим директором інвестиційної компанії "Тройка Діалог Україна" – "дочки" великого російського інвестора. Також російська група "Тройка Діалог" є одним з інвесторів "Сбербанку Росії". З 2012 по 2013 роки Ігор Петрашко перейшов до української філії цього російського банку – очолював його департамент корпоративного бізнесу.


Раніше повідомлялось, що новий міністр економіки подав практично порожню декларацію. Згідно з чинним законодавством, подати зміни до декларації можна протягом семи днів із моменту її подання.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



