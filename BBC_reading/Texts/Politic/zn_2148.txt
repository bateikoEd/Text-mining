Лобісти призначень за спрощеною процедурою намагаються заблокувати ухвалення "антикризового" закону.

Кабінет міністрів України намагається використати так звані "карантинні" закони для призначення топпосадовців за спрощеною процедурою, без проведення конкурсів, зазначає перший заступник голови комітету Верховної Ради з питань фінансів, податкової та митної політики Ярослав Железняк.
"Уряд намагається використати "карантинні" закони, щоб швидко призначити топ-посадовців на митниці, ДФС та в інших місцях... І тільки публічний тиск може відновити справедливість", - пише він у Facebook.
За словами депутата, комітет рекомендував парламенту прийняти за основу та в цілому  антикризовий законопроєкт №3329-2.
"Він дає пільги медикам, продовжує податкові пільги для бізнесу і покращує регулювання в багатьох сферах. Чому за основу та в цілому? Тому що тільки таким рішенням можна встигнути запровадити ці зміни. Буквально день-два затримки у прийнятті і підписанні, і все. Це вже бізнесу і медикам не допоможе", - наголосив він.
Втім, противників "антикризового" закону у ньому цікавить лише одна норма: можливість призначати людей на ключові посади без конкурсу та прозорої процедури відбору. На кшталт одноденного конкурсу на посаду голови Державної податкової служби.
"Саме таку норму вони поспіхом протягнули в "антикризових" змінах до Державного бюджету… Ми прописали чітку норму, що як тільки закінчується карантин, то одразу повинен бути оголошений конкурс, а тимчасово призначені люди не можуть перебувати на посаді більше місяця після карантину. Якщо такі класні кандидати, то нехай йдуть на процедуру нормального конкурсу. І саме цю норму намагався Мінфін збити сьогодні на Комітеті", - додав Железняк.
За його словами, лобісти швидких призначень намагатимуться затягнути процес і не дати ухвалити цей закон. Зокрема, шляхом затягування законопроєкту тільки на перше читання, блокування підписання закону спікером одразу після ухвалення, пошуком у ньому недоліків тощо.
"Впевнений, що в цьому бою Парламент на світлій стороні. Завтра перевіримо чи на той самій зараз Уряд і Офіс Президента...", - резюмував він.

Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



