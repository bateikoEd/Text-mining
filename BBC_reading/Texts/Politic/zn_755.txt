У МЗС чекають від Тегерана роз'яснень у зв'язку із заявою депутата іранського парламенту, який похвалив КВІР за знищення цивільного авіалайнера.

Міністр закордонних справ Дмитро Кулеба запевнив, що Україна не дозволить Ірану уникнути відповідальності за знищення авіалайнера Boeing 737 "МАУ", збитого в небі над Тегераном ППО Корпусу вартових Ісламської революції в січні цього року. За словами голови МЗС, Київ вже направив до Тегерану дипломатичну ноту з вимогою пояснити скандальні заяву депутата іранського парламенту, який похвалив КВІР за розстріл цивільного борту.
"Коли ми отримаємо офіційну інформацію від Ірану, ми будемо робити відповідні висновки. Але ми у жодному разі не дозволимо Ірану уникнути відповідальності за ту трагедію, що сталася", - заявив Кулеба в ефірі телеканалу "UA: Перший" увечері в понеділок, 6 квітня.
Міністр зазначив, що Київ має намір продовжувати співпрацю з Тегераном, щоб домогтися передачі бортових самописців зі збитого літака і компенсацій для потерпілих.
"І ми діятимемо не одні, а разом з нашими партнерами. Насамперед з Канадою", - підкреслив дипломат.

Відзначимо, що 5 квітня депутат іранського парламенту Хассан Норузі заявив, що військовослужбовці, які збили український літак, "добре виконали свою роботу". ЗА його словами, траєкторія польоту була "підозрілою", і борт нібито "вели американці", щоб "атакувати" якісь "мети" в Ірані. Крім того, Норузі розповів, що ніхто з причетних до вбивства екіпажу і пасажирів "Боїнга" не був заарештований, і арештів взагалі не буде. Ця заява суперечить офіційній позиції Тегерана: у січні міністр закордонних справ Ірану Джавад Зариф повідомляв, що під вартою перебуває військовослужбовець, який здійснив пуск ракети.


Уранці 8 січня в Ірані зазнав аварії Boeing 737 "Міжнародних авіаліній України", що летів з Тегерана до Києва. В авіакатастрофі загинуло 11 громадян України – двоє пасажирів і дев'ять членів екіпажу. Крім українців на борту літака перебували громадяни Ірану, Канади, Німеччини, Великобританії, Швеції та Афганістан: всього 176 осіб. Більшість пасажирів були іранцями або громадянами інших держав іноземного походження. Серед них було багато студентів та співробітників університетів.
Спершу Іран заперечив свою причетність до катастрофи, відразу заявивши про технічну несправність літака Boeing 737 2016 року випуску, що пройшов техобслуговування за день до вильоту.
Однак 11 січня командувач аерокосмічними силами Корпусу вартових Ісламської революції Амір Алі Хаджізаде взяв на себе всю відповідальність за катастрофу. Згідно з офіційною версією, цивільний борт збили помилково.
Перед цим про те, що Boeing був атакований ППО Ірану, заявляли президент США Дональд Трамп, канадський і британський прем'єр-міністри Джастін Трюдо і Борис Джонсон, генсек НАТО Єнс Столтенберг. У Тегерані цю версію відкидали, звинувачуючи США у "психологічній війні".
Влада України на заяви західних партнерів реагували стримано, і президент Володимир Зеленський закликав дочекатися завершення розслідування і утриматися від спекуляцій. Але після зізнання Тегерана секретар РНБО Олексій Данілов заявив, що справжня причина авіакатастрофи була відома йому ще до цих заяв. Тим не менш, у РНБО стверджували, що розглядають сім версій.
Детальніше про катастрофу і ситуацію на Близькому Сході читайте в матеріалі Сергія Немирича "Жвавий жах 2020" у тижневику "Дзеркало тижня. Україна".
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



