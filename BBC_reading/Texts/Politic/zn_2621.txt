Журналістка цікавилася зустріччю "слуги народу" з адвокатом Трампа.

Головного редактора розслідувального агентства "Слідство.Інфо" Анну Бабінець викликали на допит в Національну поліцію через її запит до народного депутата від "Слуги народу" Олександра Дубінського.
"Воу! У міністра Авакова розслідували всі резонансні злочини та дісталися до журналістів-розслідувачів. Сьогодні отримала повістку від Нацполіції про виклик на допит. За те, що в грудні написала запит до народного депутата Дубинського про його зв'язки з Джуліані. Тоді нардеп не відповів, а злякався і пішов до Авакова. І справа пішла – у Головне слідче управління", - написала Бабінець на своїй сторінці в Facebook.
Також журналістка зазначає, що її викликає слідчий Ільміра Чередник, яка ще кілька місяців тому дзвонила журналістці як слідчий у справі вбивства Павла Шеремета.
Водночас, як повідомляє "Слідство.Інфо", у листі, який надійшов на адресу агентства, зазначено, що "в ході досудового розслідування виникла необхідність у проведенні слідчої дії – допиту як свідка головного редактора ОО "Слідство.Інфо" Бабінець Анни", тому просять забезпечити її явку на 10:00 13 травня в Головне слідче управління Нацполіції.
У самій повістці наведений тільки номер кримінального провадження без деталей, чого саме воно стосується. Йдеться про правопорушення, передбачене ч. 2 ст. 163 (Порушення таємниці листування, телефонних розмов, телеграфної чи іншої кореспонденції, що передаються засобами зв'язку або через комп'ютер) КПК.

В іншому листі, підписаному тим же слідчим, Ільмірою Чередник, є перелік питань, на які має відповісти агентство. Вони стосуються запиту, направленого Дубінському в грудні 2019 року щодо можливих зустрічей з фігурантами справи про імпічмент американського президента Дональда Трампа. Зокрема, про можливі контакти з персональним адвокатом Трампа Рудольфом Джуліані.
Агентство зазначає, що такі запити тоді надіслали також міністру внутрішніх справ Арсену Авакову і ще 12 посадовим особам.
Нагадаємо, в кінці 2019 року адвокат Рудольф Джуліані зустрівся з деякими українськими політиками і посадовими особами - колишніми і чинними. Серед зустрічей, які особистий адвокат Трампа Джуліані провів у Києві, була і зустріч з депутатами Верховної Ради Олександром Дубінським і Андрієм Деркачем.
 
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



