Народні депутати планували скасувати 18 законів.

Народні депутати намагалися скасувати 18 законів, зареєструвавши 33 Постанови ВР на їх скасування. Абсолютним рекордом для ВР IX скликання є закон про ринок землі. Одразу після його прийняття у другому читанні 31 березня, зареєстрували 13 різних Постанов про скасування закону, повідомляє Комітет виборців України.
Окрім закону про землю, депутати вимагали скасувати прийняття закону "Про повну загальну середню освіту", про зміни в діяльності суддівського самоврядування, щодо процедури імпічменту Президента, щодо об'єктів державної власності, які підлягають приватизації, так званий закон про касові апарати для ФОПів та ін.
При цьому жодного разу голосування за відповідні Постанови ВР не набрали 226 "за" і, як наслідок, не були прийняті.
Право депутатів на ініціювання скасування прийнятих рішень Ради передбачено ст. 48 Закону "Про Регламент Верховної Ради". Згідно з ч.3,6 ст. 48 у разі порушення процедури розгляду й голосування проєкту закону народний депутат має право звернутися головуючого із цим питанням і зареєструвати відповідну Постанову ВР.
Голова КВУ Олексій Кошель заявив, що на практиці постанови про скасування прийнятих законів часто є способом відтягнути остаточне підписання документу і привернути увагу.
"Фактично використання таких механізмів вже стало своєрідною технологією із блокування рішень Ради. Адже спочатку Рада має розглянути Постанови про скасування і лише після цього документ можна відправити на підпис Президенту. Показово, що часто депутати зловживають своїм правом на скасування. Так, із загалом 13 Постанов ВР про скасування закону про ринок землі 10 зареєстрували народні депутати ВО "Батьківщина", а деякі з них стали авторами кількох таких Постанов одночасно", - сказав Кошель.



Раніше "Комітет виборців України" зазначив, що у березні народні депутати голосували рекордно мало. У середньому один парламентар протягом місяці взяв участь у 66% голосувань.
Верховна Рада змінила календарний план сесії таким чином, що під час карантину депутати працюватимуть у комітетах. Однак, з 12 березня, коли запровадили карантин, відбулося кілька позачергових засідань парламенту.
Під час таких засідань депутати ухвалили низку законів, які нібито мають сприяти у боротьбі з коронавірусом, призначили Ірину Венедіктову генпрокурором. Також депутати звільнили міністра охорони здоров'я Іллю Ємця та міністра фінансів Ігоря Уманського. Нових очільників відомств призначили з другої спроби. Зокрема, замість Ємця призначили Максима Степанова, а замість Уманського – Сергія Марченка.
Також Верховна Рада у першому читанні ухвалила "антиколомойський" закон, прийняття якого є однією з умов для укладення угоди з Міжнародним валютним фондом. У другому читанні депутати підтримали законопроєкт про відкриття в Україні ринку землі.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



