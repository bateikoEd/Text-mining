За словами голови Офісу президента, в планах боротьба з корупцією.

За словами голови Офісу президента Андрія Єрмака, ексміністр фінансів Ігор Уманський як його радник має займатися питанням корупції у митниці та податковій. Для координації відповідної роботи мають створити міжвідомчу групу.
"І мене надзвичайно обурила інформація про корупційні схеми на митниці та у податковій, які озвучив екс-міністр фінансів Ігор Уманський. Тому я запропонував йому механізм, який допоможе винищити ці схеми. Він може цим займатися у статусі мого офіційного радника із доступом до інформації державних органів", - написав Єрмак у Facebook.
Голова ОП додав, що для координації роботи створять міжвідомчу групу, до склад якої мають увійти представники різних правоохоронних структур. Окрім того, за версією Єрмака, буде зібрана аналітична група за участі вітчизняних експертів та міжнародних аудиторів із відповідним досвідом.
"Вони мають уважно дослідити усі процеси на митниці і податковій та знайти всі схеми. В результаті ми плануємо отримати від них суттєву аналітику і пакет пропозицій, як ці схеми закрити раз і назавжди", - додав Єрмак.



Напередодні стало відомо про те, що Уманському запропонували посаду радника голови Офісу президента. На Банковій стверджують, що за допомогою колишнього міністра фінансів, Єрмак хоче з'ясувати масштаби корупції в податкових і митних органах, а також скільки грошей через це недоотримує державний бюджет.
Після скандалу з його братом, Андрій Єрмак намагається створити для себе імідж борця із корупцією. При цьому за даними ZN.UA, із тонкощами махінацій із ПДВ, про які Уманський публічно заявляв після звільнення, ексміністра ознайомив колишній голова ДФС Роман Насіров.
В уряді Дениса Шмигаля міністром фінансів Уманський був менше місяця. 30 березня Верховна Рада звільнила Уманського з посади, а його місце зайняв Сергій Марченко.
Після свого звільнення колишній міністр розповів про те, що наполягав на звільненні керівників Державної податкової та Митної служб Сергія Верланова і Максима Нефьодова. За словами ексголови Мінфіну, бюджет щомісяця недоотримує 5 млрд гривень через "скрутки" ПДВ.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



