За словами постійного представника України при ООН, будь-яка криза — слушний випадок побудувати виграшну стратегію на майбутнє.

Президент і міністр закордонних справ поставили перед українськими дипломатами за кордоном складну, але реальну задачу: не тільки утримати, але і наростити наші позиції за підсумками особливого періоду, оскільки будь-яка криза — слушний випадок побудувати виграшну стратегію. Про це у своїй статті "Пандемія міжнародних відносин"пише постійний представник України при ООН Сергій Кислиця.
"Втримати — це не дати використати пандемію для політичних маніпуляцій. Розмова про повернення до взаємодії з Росією як із нормальним членом міжнародної спільноти стане можливою лише тоді, коли вона почне виконувати взяті на себе зобов'язання. Це насамперед забезпечення сталого припинення вогню в Донбасі, виведення російського війська з української території, передача Україні контролю за частиною українсько-російського кордону, а також припинення окупації Криму", - пише автор.
За його словами, поки цього не станеться, всі існуючі міжнародні політико-дипломатичні засоби впливу на Москву будуть зберігатися і посилюватися.
"Інший аспект — скористатися вікном можливостей. Поступальний розвиток України як держави і суспільства не може зводитися виключно до завдань боротьби з пандемією, попри всю її серйозність. Не тільки українська влада, а й такі стовпи ринкової економіки як Франція, Німеччина, США вдаються до радикальних, водночас — тимчасових заходів. І хоча життя в близькій перспективі не буде легким, зараз настають ідеальні часи для впровадження давно очікуваних змін. Дипломатична служба має прагматично працювати над залученням необхідних для цього зовнішніх ресурсів і кращих практик", - зазначає Кислиця.
Наголошується, що по лінії ООН у найближчій перспективі Україна буде працювати над реалізацією плану гуманітарного реагування в боротьбі проти COVID-19; залученням потенціалу ООН до проведення внутрішніх реформ, зокрема її практичному участь у IV Міжнародній конференції з питань реформ, запланованої на липень в Литві; а також розробкою стратегії відновлення Донбасу.
"Коли на Сході припиниться війна, ООН і наші міжнародні партнери повинні мати проектне розуміння потреб України", - впевнений постійний представник України при ООН.
Зараз для України головне — не повторювати помилок минулого, щоб не стати заручниками прийняття бажаного за дійсне.


Що в умовах глобальної коронакризи намагається зробити ООН? Чи планує реформуватися ця міжнародна організація? Як має діяти Україна, щоб не втратити досягнуте? Про це читайте в статті Сергія Кислиці "Пандемія міжнародних відносин" ZN.UA.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



