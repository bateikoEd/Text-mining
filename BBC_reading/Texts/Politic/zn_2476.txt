Екс-депутата Верховної Ради розшукують у справі про розкрадання 1,1 млрд гривень.

Колишній народний депутат України Дмитро Святаш, який є фігурантом кримінальної справи про заволодіння 1,1 млрд гривень "Укрсиббанку", отримав притулок в Російській Федерації.
Про це пише 057.ua з посиланням на джерело в консульстві РФ в Харкові, яке і передало виданню відповідні документи і схему отримання російського громадянства Дмитром Святашем, його дружиною і двома дітьми.
Як зазначається ексдепутат скористався запущеною ще кілька років тому програмою російського МЗС "Співвітчизник". Суть її проста – переманити до себе якомога більше людей для видачі їм паспортів Росії.
Заяву на отримання громадянства РФ писала дружина Святаша – Анжеліка. Саме вона звернулася в консульство, і заповнила досить довгий і детальний документ.
Крім того, наголошується, що Святаш з родиною збирається переїхати на постійне проживання до Липецька.
У документі дружина Святаша вказала, де навчалася (НЮАУ ім. Ярослава Мудрого, спеціальність "Правознавство", кваліфікація "юрист"), ким і коли працювала (помічник нотаріуса, стажиста нотаріуса, у 2012 році тимчасово не працювала і з 2012 по 2020 – приватний нотаріус Харківського міського нотаріального округу Харківської області).
Примітно, що вона також згадала, що в РФ вони із сім'єю були частими "гостями".
"В РФ я перебувала з приватними візитами в 2016, 2017, 2019 роках. Мій чоловік, Святаш Дмитро Володимирович, відвідував з приватними візитами міста Москви, Воронеж, Щебекіно з 2003 року по 2019 року щорічно", - написала Анжеліка.
Водночас дружина екснардепа у зазначеному зверненні зазначає, що разом з нею в Російську Федерацію на постійне місце проживання планують виїхати її чоловік - Святаш Д. В. і двоє синів - Святаш Д. Д. (2015 р.) і Святаш Л. Д. (2017 р.).
Нині питання про переселення Святаша та його сім'ї в Росію погоджене владою РФ.
Зазначимо, що на початку жовтня 2019 року Прокуратура Києва оголосила підозра Святашу у кримінальному провадженні за ч. 4 ст. 190, ч. 1 ст. 366-1 КК України по заволодінню 1100000000 гривень коштів "Укрсиббанку" на користь групи компаній "АІС", засновником якої він є. У листопаді 2019 року Святаша оголосили в розшук.


Видання також зазначає з посиланням на джерела в правоохоронних органах, що Святаш втік у Росію ще взимку 2020 року.
"Його дружина виїхала в РФ через Гоптівку в лютому цього року, а дітей відправили через Мінськ до Росії в кінці грудня", - розповіли джерела.
Також, що особливо показово, Святаш і його сім'я не відмовилися від громадянства України.

За версією слідства Дмитро Святаш, а за даними ЗМІ, йдеться саме про нього, не вказав у своїх електронних деклараціях наявність фінансових зобов'язань перед АТ "Укрсиббанк": 149,97 тисяч доларів і 149,66 тисяч євро (у декларації за 2015 рік ); 467,51 тисяч доларів і 450,36 тисяч євро (у декларації за 2016).
Розслідуванням детективи НАБУ займаються з квітня 2018 року.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



