Москва розробляє багаторівневі та багатокрокові плани, аби домогтися скасування санкції.

Росія намагається використати пандемію коронавірусу COVID-19 для просування власних пропагандистських меседжів і на шкоду Європейському Союзу, вважає постійний представник України при ООН Сергій Кислиця.
Так український дипломат відреагував на спроби РФ провести через Генеральну асамблею ООН проєкт власної резолюції щодо коронавірусу із пропозицією скасування міжнародних санкцій.
За словами Кислиці, російська сторона демонструє великий професіоналізм, прагнучи досягнення своєї мети: "Те, що Москва розробляє багаторівневі та багатокрокові плани - це факт", - зазначив дипломат у коментарі виданню "Голос Америки".
Україна заблокувала проєкт, Київ підтримали Грузія, США, Велика Британія, ЄС та інші країни. Міністерство закордонних справ назвало російську резолюцію "спробою РФ скористатися ситуацією для просування власних вузькополітичних інтересів".
"Ігноруючи відсутність підтримки абсолютної більшості держав-членів ООН, Російська Федерація подала паралельний проєкт резолюції, головний посил якого, попри включення до його назви питання COVID-19, повністю вписується в логіку її попередніх закликів до скасування обмежувальних заходів, що були запроваджені у відповідь на вчинення нею найтяжчого міжнародного злочину – збройної агресії", - наголосили у міністерстві.
У коментарі журналістам постпред Кислиця зауважив: позицію України щодо резолюції РФ підтримала дуже широка група держав. Посол окремо звернув увагу на позицію Євросоюзу щодо російського проєкту. ЄС виступив проти російського тексту документа за кілька хвилин до кінця голосування.
Згодом було ухвалено резолюцію ГА ООН "Глобальна солідарність для боротьби з COVID-19".


Як повідомлялося, санкції останніх шести років і політика США допомогли Росії витримати економічні наслідки пандемії коронавірусу практично без втрат.  Шість років тому Сполучені Штати та Європейський Союз припинили кредитування російських компаній, що призвело до виснаження фінансування нафтової та банківської галузей країни. Жорсткі заходи були спрямовані на те, щоб покарати Росію за військові дії в Україні та Сирії і за втручання в американські вибори 2016 року.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



