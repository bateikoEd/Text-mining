Подання стосується неправомірних дій Порошенка при призначеннях до Верховного Суду у 2017 та 2019 роках.

Новопризначена генеральна прокурорка Ірина Венедіктова внесла до Єдиного реєстру досудових розслідувань подання проти колишнього президента України Петра Порошенка. Про це повідомляє пресслужба ОГП.
Зазначається, що підставою для подання було звернення працівників Верховного Суду.
"Підстави для видання Указів президента України і призначення ними суддів не відповідають нормам Конституції України та Закону України "Про судоустрій та статус суддів". До того ж судді були призначені не до Верховного Суду, як це передбачено ст. 125 Конституції України, а до касаційних судів, неконституційність яких було визнано Рішенням КСУ у справі за конституційним поданням 62 народних депутатів України. Також у зверненні працівники Верховного Суду України вказали, що були незаконно позбавлені права на працю і її оплату у зв'язку із так званою ліквідацією ВСУ", - йдеться в повідомленні пресслужби.
Справу проти колишнього президента порушили за ч. 2 ст. 364 (зловживання владою або службовим становищем), ч. 2 ст. 376 (втручання в діяльність судових органів), ч. 4 ст. 382 (невиконання судового рішення), ч. ч. 1, 2 ст. 109 (дії, спрямовані на насильницьку зміну чи повалення конституційного ладу або на захоплення державної влади) Кримінального кодексу України.
Відомо, що розслідуванням займатиметься ДБР, процесуальне керівництво здійснюватиме ОГП.


Раніше колишній генеральний прокурор Руслан Рябошапка підтвердив, що підготовлений Державним бюро розслідувань проект повідомлення про підозру п'ятому президенту України Петрові Порошенку є юридично необґрунтованим і незаконним.
Рябошапка також дав зрозуміти, що він не дуже високо оцінює професійні та етичні якості Ірини Венедіктової, яка замінила його на посаді генпрокурора.
На екстреному засіданні 5 березня Верховна Рада відправила у відставку генпрокурора Руслана Рябошапку. Його звільнили голосами 179 депутатів від "Слуги народу", 36 членів проросійської фракції "Опозиційної платформи – За життя", а також представників груп "За майбутнє", "Довіра" та позафракційних парламентаріїв.
Одним з приводів для звільнення Руслана Рябошапки з посади генпрокурора стала його відмова підписувати проект повідомлення про підозру п'ятому президенту України.
27 березня президент Володимир Зеленський підписав указ про призначення Ірини Венедіктової генпрокурором. Запропоновану Зеленським кандидатуру підтримали 269 народних депутатів. При цьому у фракції "Слуги народу" не вистачило власних голосів для прийняття рішення. Зеленському знову допомогли "Опозиційна платформа – За життя", групи "За майбутнє", "Довіра" та позафракційні депутати.
Голова фракції "Слуги народу" Давид Арахамія заявив, що "останньою краплею" стало непідписання Рябошапкою підозр Петрові Порошенку. Зеленський дорікнув генпрокуророві в тому, що той "не продемонстрував результату".
Головний експерт StateWatch Олександр Леменов констатує, що ДБР підготувало проект підозри Петроіі Порошенку з грубими процесуальними помилками і безсенсовним нагромадженням цитат із законів. Не підписавши підозри, Рябошапка фактично вберіг прокуратури та керівництво держави від неминучої ганьби в судах.
Детальніше про те, як у ДБР підготували "якісний" проект підозри Порошенку, читайте в статті Олександра Леменова для ZN.UA.
 
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



