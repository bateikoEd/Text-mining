Заковикою стали подані до Верховної Ради законопроекти про зміни в роботі НАБУ

Голова місії Міжнародного валютного фонду в Україні Рон ван Роден попередив Офіс президента України Володимира Зеленського, що можливі зміни законодавства про Національне антикорупційне бюро призведуть до перегляду дій МВФ в Україні. Про це пише "Європейська правда", посилаючись на зміст листа, який було надіслано ввечері в понеділок, 28 квітня.
За словами джерела видання, лист адресовано заступникам голови Офісу президента України Юлії Ковалів (курує питання економіки і фінансів) та Андрію Смирнову (курує правоохоронні органи і суди).
Приводом для листа стали "запропоновані зміни до законодавства, які розширять підстави для звільнення голови НАБУ, включивши в них рішення суду про адміністративне корупційне правопорушення".
Роден вважає такі зміни шкідливими для продовження співпраці України з МВФ, оскільки, на думку Фонду, вони поставлять під сумнів незалежність Бюро.


Також голова місії Фонду наголосив, що "незалежність НАБУ і його голови були важливими елементами попередніх програм МВФ".
"Будь-які законодавчі зміни, які звужують незалежність НАБУ, будуть сприйняті як відмова від попередніх антикорупційних зобов'язань і вимагають коректування будь-якої нової програми", - заявив Роден.
Під опис МВФ підпадають два законопроєкти, які були зареєстровані в лютому-березні, але минулого тижня їх почали готувати до розгляду в залі. Це проєкти 3133 (автор – Олексій Гончаренко з "Євросолідарність", співавтори з ОПЗЖ, "За майбутнє" та "Батьківщини") і 3180 (автори – Олександр Качура та Олександр Дубінський зі "Слуги народу"), які містять аналогічні зміни в закон про НАБУ і дозволяють звільнити чинного керівника Бюро Артема Ситника.
Обидва законопроєкти викликали критику частини депутатів, а члени фракції "Голос" подали до кожного з них 10-13 альтернативних проєкти, що пропонують звільняти главу НАБУ також за азартні ігри, ворожіння в громадських місцях", "невиконання приписів санітарно-епідеміологічної служби" або "у разі виникнення нестримного бажання в осіб, підслідних Національного бюро, при відсутності інших підстав для звільнення". Проєкт 3133 у вівторок все одно був підтриманий профільним комітетом ВР.
Глава місії МВФ також нагадав, що тиждень тому вже попереджав ОПУ про проблеми у разі ухвалення одного зі згаданих законопроєктів.


Як повідомлялося, в кінці 2019 року Ситника внесли до Єдиного реєстру корупціонерів через його відпочинок в Рівненській області. У липні Нацполіція передала в суд адмінпротоколи про вчинення корупційного діяння директором НАБУ Артемом Ситником.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



