Президент пояснює свою вимогу необхідністю реформ, а не бажанням протягнути спірні рішення під час карантину.

Президент Володимир Зеленський висловив незгоду з рішенням Верховної Ради скасувати пленарні засідання на час карантину. У своєму відеозверненні ввечері в понеділок, 16 березня, глава держави вимагав від парламенту прийняти ряд законів, призначити генерального прокурора і ряд міністрів.
"На мою думку, зміна плану роботи Верховної Ради неприпустима", - заявив Зеленський.
"Парламент України повинен приймати життєво важливі для економіки закони, запроваджувати податкову, земельну, трудову реформи, призначити міністрів економіки та енергетики, генерального прокурора України", - додав він.
Свою вимогу президент пояснив не бажанням добитися прийняття спірних рішень з чутливих для суспільства питань, а необхідністю проводити реформи перед загрозою кризи.
"Швидкі реформи – це швидка допомога для економіки. Без них – економічна кома. І це не питання. Це відповідь. У такий час всі народні депутати повинні усвідомлювати відповідальність. У такий час ви  блокуєте не трибуну – ви блокуєте життя України", - підкреслив Зеленський.

Нагадаємо, 16 березня спікер Верховної Ради Дмитро Разумков повідомив, що пленарних засідань не буде до 3 квітня. До завершення карантину депутати погодилися зосередитися на роботі в комітетах.
Зараз на розгляді у Верховній Раді перебувають ряд резонансних законопроектів: про обіг сільськогосподарських земель, трудовий кодекс тощо. Тому пленарні засідання супроводжуються масовими акціями протесту.


11 березня Всесвітня організація охорони здоров'я повідомила про початок пандемії коронавірусу.
Того ж дня на засідання Кабінету міністрів було ухвалено рішення запровадити в Україні тритижневий карантин з 12 березня. У період дії карантину тимчасово призупиняється навчання у дошкільних закладах, школах та вишах, закриваються місця скупчення людей (торгові центри, кінотеатри тощо), забороняються масові заходи чисельністю понад 200 осіб.
14 березня президент Володимир Зеленський ввів у дію рішення РНБО про протидію коронавірусу, яким передбачено закриття пунктів пропуску на кордоні та тимчасову заборону в'їзду іноземців до України.
Докладніше про боротьбу з коронавірусом у світі читайте в матеріалі ZN.UA "Світ у боротьбі з коронавірусом: як Україну та інші країни поступово затягує в глобальний карантин".
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



