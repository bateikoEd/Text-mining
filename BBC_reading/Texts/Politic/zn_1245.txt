У комітеті кажуть, що ключовою метою є реалізація фактично проросійських планів надання особливого статусу ОРДЛО.

Комітет Верховної Ради України з питань антикорупційної політики визнав законопроєкт "Про всеукраїнський та місцеві референдуми за народною ініціативою" (№3177), який подала фракція проросійської партії "Опозиційна платформа-За життя", таким, що не відповідає вимогам антикорупційного законодавства, розповів перший заступник голови комітету Ярослав Юрчишин.
"Комітет (на засіданні 14 квітня) виступив з критикою цього законопроєкту, і визнав його таким, що не відповідає антикорупційним законодавством, і є корупційним", - розповів Юрчишин у вівторок. "Цей законопроєкт, крім того, що його головною метою є реалізація фактично проросійських планів надання особливого статусу окупованим територіям ОРДЛО, містив істотну корупційну норму - пропонував проводити такі референдуми в обхід законодавства про публічні закупівлі. Тобто ініціатори не тільки хотіли реалізувати фактично кремлівські плани, але ще й створити корупційну лазівку, щоб виправдовуючись референдумами можна було наживатися".
Зазначимо, що законопроєкт №3177 зареєстрований у Раді 5 березня.


12 грудня 2019 року народні депутати ще на рік продовжили дію закону про особливий статус Донбасу.
Закон про особливий порядок місцевого самоврядування в ОРДЛО був прийнятий Верховною Радою у вересні 2014 року і набув чинності 18 жовтня 2014 року терміном на 3 роки. Згодом парламент неодноразово продовжував його дію.
Документ передбачає, що особливий порядок місцевого самоврядування в окремих районах Донбасу набирає чинності тільки "після виконання всіх умов, викладених у статті 10 закону, зокрема в частині, що стосується виведення всіх незаконних збройних формувань, їх військової техніки, а також бойовиків і найманців з території України". Зокрема, стаття 10 цього закону (перехідні положення) встановлює, що особливий порядок місцевого самоврядування реалізується виключно органами місцевого самоврядування, які будуть обрані на позачергових виборах.
Продовження дії закону було однією з домовленостей нормандського саміту, що відбувся у Парижі 9 грудня за участі Володимира Зеленського, Ангели Меркель, Еммануеля Макрона та Володимира Путіна.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



