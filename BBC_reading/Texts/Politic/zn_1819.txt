Також посол розказав, що Козак близький до Путіна та формує архітектуру "ЛДНР" навколо Росії.

Колишній спеціальний представник Державного департаменту США щодо України Курт Волкер вважає, що зараз не варто очікувати оптимістичних змін у позиції президента Росії Володимира Путіна щодо припинення війни в Донбасі. Під час онлайн дискусії Київського безпекового форуму "Війна Росії проти України: як приборкати агресора та встановити мир" Волкер також сказав, що у рокіруванні Владислава Суркова на Дмитра Козака не змінилась людина, яка приймає рішення.
"Я вважаю, що Джон Гербст досить аргументовано говорив про скрутне становище, в якому зараз, вірогідно, опинилася Росія, і на які, як на мене, варто зважати. Водночас, на протилежній шальці терезів Путін також бачить слабкість України, бачить, що США поза процесом, що Франція заграє з Росією, він бачить, що Німеччина відволікається на свої внутрішні політичні перетворення та зміни, а також звісно коронавірус впливає на всіх. Я думаю, Путін почувається доволі комфортно", - сказав Волкер у п'ятницю.
Посол Волкер розповів, що коли зустрічався з Сурковим, в нього ніколи не було враження, що він приймає рішення.
"Рішення приймає Путін. Те саме я бачу із Козаком. Людина, яка приймає рішення не змінилася", - сказав Волкер.
Він наголосив, що Козак близький до Путіна та формує архітектуру з відколотих самопроголошених республік навколо Росії.
"Ця архітектура має певні форми стійкості або часткової стійкості, яку Росія може використовувати, щоб дестабілізувати сусідів та стримувати їх від інтеграції з Заходом. Я вважаю, що така стратегія залишається незмінною і не бачу жодних ознак протилежного. Моя порада Україні буде протилежною. Путін бачить слабку Україну, як можливість. Отже, надзвичайно важливо, щоб Україна стала настільки сильною, наскільки можливо. І ця сила має опиратися на фінансову стабільність, верховенство права, аби іноземні інвестори почувалися впевнено встановлення сильних показників економічного зростання, впровадження реформ. Якщо це відбудеться, Україна буде надзвичайно сильною і це те, де я бачу реальну можливість змінити розрахунки Путіна.Доки він вважатиме, що йому вдасться малою ціною і надалі підривати Україну та її прагнення інтеграції із Європою, він не зупиниться. А якщо він побачить, що такі спроби не дають результату, що Україна стає сильнішою, тоді ціна, які він муситиме заплатити, стане більш очевидною. І тоді буде можливість, щоб у Росії почали думати так, що "це не вартує того". Ось те, до чого Україна має прагнути", - додав посол Волкер.
Також він висловив надію на те, що США знову почали брати активну участь у підтримці України
"Було б надзвичайно корисним, щоб США знову почали брати активну участь у підтримці України і стали активніше долучатися разом із Францією та Німеччиною до роботи в Нормандському форматі, а також більш відверто висловлювались щодо агресії Росії в Україні і необхідності надалі протистояти цьому", - сказав він.



Нагадаємо, що у п'ятницю розпочалась онлайн-дискусія 13-го Київського безпекового форуму, під час якого учасники обговорять проблеми миру та безпеки. У фокусі розмови будуть головні проблеми захисту України від російської агресії, відновлення територіальної цілісності та встановлення довгострокового миру в Східній Європі. Серед учасників дискусії, оналайн-трансляцію якої веде ZN.UA, високопоставлені американські, українські державні діячі та дипломати.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



