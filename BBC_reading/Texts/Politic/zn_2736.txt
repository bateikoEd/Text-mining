Наступна зустріч глав нормандської четвірки планується в Берліні.

Канцлер Німеччини Ангела Меркель продовжує відігравати вирішальну роль у стримуванні російської агресії. Про це розповів в інтерв'ю Радіо Свобода посол України в Німеччині Андрій Мельник.
За його словами, поки Меркель буде продовжувати займатися українським питанням, українці можуть спати спокійно.
"Поки Меркель буде продовжувати займатися українським файлом, поки Меркель особисто щотижня, кожні два тижні телефонуватиме нашому президентові, дзвонитиме після цього Путіну, і координуватиме весь цей мирний процес, який є дуже чутливим, крихким, але до тих пір, поки Ангела Меркель залишається і зберігає цю провідну роль, я думаю, що українці можуть спати спокійно, і ми можемо не боятися того, що завтра раптом почнеться чергова ескалація. Оскільки Путін чудово розуміє, що в такому випадку ціна, яку він буде змушений заплатити за цю агресію, буде непомірно високою", - каже посол.
Мельник нагадав, що наступна зустріч глав нормандської четвірки планується в Берліні.
"Ми маємо залізну волю і готовність офіційного Берліна провести наступний "нормандський саміт". Питання для нас надзвичайно важливе. Головне - добитися від Росії зобов'язань, які Путін взяв на себе у Парижі. І тут у нас дуже багато є того, над чим треба працювати. Тому я не можу давати прогнозів щодо часових параметрів. Але ми маємо залізну критичну волю і готовність офіційного Берліна провести наступний саміт, як тільки ми відчуємо, що ми можемо говорити про відчутний прогрес у виконанні "Мінська".
Посол додав, що федеральний уряд, керівництво уряду, всі важливі депутати в Бундестазі, а також, що теж важливо, усі провідні німецькі ЗМІ відчувають надзвичайну історичну відповідальність Німеччини перед Україною, тому Меркель не кине величезний тягар на півдорозі, а обов'язково доведе свою місію до успішного завершення, до припинення війни, до досягнення миру.
"Посередницька роль Німеччини, особисто канцлера триває всупереч всім відкатам і складнощам цього процесу. І це для українців, я вважаю, є дуже важливим фактом", - підсумував посол.


Відзначимо, минулого тижня відновилися переговори у форматі "нормандської четвірки" на рівні глав МЗС. Останні такі переговори відбулися майже 2 роки тому. Таким чином сьогодні переговори ведуться на двох треках - на рівні міністрів, з одного блоку, і на рівні зовнішньополітичних радників голів держав - з іншого. Остання така розмова відбулася буквально на днях - 6 травня. Так само в телефонному режимі.
Війна в Донбасі триває шостий рік. Докладніше про те, чому західні наукові інститути досі називають війну проти нашої країни громадянським конфліктом, і як на це відповідати, читайте у статті Вікторії Халанчук "Експертний фронт "громадянської війни" в Україні" на сайті ZN.UA.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



