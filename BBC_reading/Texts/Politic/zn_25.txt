Оприлюднювачу резонансних відео з братом Єрмака намагалися вручити повістку на допит.

Правоохоронці у середу, 1 квітня, прийшли додому народного депутата Гео Лероса ("Слуга народу"), аби вручити йому повістку на допит у справі щодо резонансних відео за участю брата голови Офісу президента України Дениса Єрмака.
"Приїхало СБУ за адресою мого проживання… Кажуть, приїхали додому повістку вручати, але вдома мене немає, я за молоком поїхав. Адвокат поїхав до них", - написав він у Facebook.
Лерос пов'язав таку активність спецслужби з помстою голови ОПУ Андрія Єрмака. Адже після того, як депутат передав  відеоматеріали до Національного антикорупційного бюро, ним самим зацікавилося ДБР, яке побачила у його діях "розголошення державної таємниці".
"Єрмак, коли мені чекати ДБР, і прокуратуру?", - поцікавився він.

Згодом у Службі безпеки підтвердили, що приходили до Лероса у справі "плівок Єрмака", відкритій за ч. 2 ст. 359 (незаконне придбання, збут або використання спеціальних технічних засобів отримання інформації) КК України. Розслідуванням займається Головне слідче управління СБУ.
"1 квітня 2020, з метою вручення повістки на допит в якості свідка,  співробітники СБ України прибули за місцем проживання Гео Лероса, однак він відмовився особисто отримати повістку про виклик та запропонував звернутися до його адвоката", - пояснили у СБ України.
Досудове розслідування триває, у разі доведення провини, винним загрожує від чотирьох до семи років ув'язнення.

Тим часом у Верховній Раді народні депутати з фракції "Слуга народу" почали збір підписів під зверненням до очільників Державного бюро розслідувань, Офісу генерального прокурора, Міністерства внутрішніх справ, Спеціалізованої антикорупційної прокуратури та СБ України.
Вони вимагають відкрити справу за фактами, викладеними у відео Лероса, та притягнути винних до відповідальності. Під зверненням підписалися депутати Микита Потураєв, Євгеній Петруняк, Іван Юнаков, Ігор Василів та інші.






Нагадаємо, 29 березня народний депутат Гео Лерос оприлюднив відеозаписи, на яких брат керівника Офісу президента Денис Єрмак обговорює з низкою осіб можливість призначення на державні посади.
Дати на записах свідчать, що вони зроблені в період із серпня по вересень 2019 року. У розмовах фігурують посади в "Укрзалізниці", в Міністерстві інфраструктури, Київської митниці тощо.
Люди, які позиціонуються як помічники Дениса Єрмака, відкрито обговорюють отримання грошей за організацію таких зустрічей.
Андрій Єрмак підтвердив, що на записах – його брат Денис. При цьому керівник ОП пообіцяв звернутися до СБУ та ДБР, щоб слідство з'ясувало достовірність відеозаписів, хто і за яких обставин їх зробив, і як вони опинилися в Лероса. Єрмак звинуватив депутата в переході "червоних ліній" і переслідуванні власних інтересів, а також пообіцяв, що "тому доведеться відповідати публічно за кожне слово".
Своєю чергою Лерос передав відеозаписи до НАБУ, попросивши керівництво Бюро відкрити кримінальне провадження та перевірити можливу причетність Єрмака до злочинів.
Після цього Державне бюро розслідувань відкрило проти нього справу за чотирма статтями Кримінального кодексу, зокрема за ч. 2 ст. 344 (втручання у діяльність державного діяча, вчинене особою з використанням службового становища) і ч. 2 ст. 328 (розголошення державної таємниці, що спричинило тяжкі наслідки).
"Схеми" ідентифікували ключових фігурантів відео: ними виявилися товариш Дениса Єрмака Сергій Шумський і підприємець з Харкова Дмитро Штанько, який і здійснював відеофіксацію. Судячи зі змісту розмов, Шумський за гроші організовував зустрічі "пошукачів" посад із Денисом Єрмаком.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



