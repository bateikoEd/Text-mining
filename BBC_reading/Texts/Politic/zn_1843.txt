В Конгресі "Ялта" в значенні повоєнного поділу Східної Європи – це лайливе слово, як і має бути, запевняє дипломат.

Надзвичайний і повноважний посол США в Україні у 2003 – 2006 роках та директор центру Євразії Атлантичної Ради Джон Гербст відповідаючи на запитання чи реальна "велика домовленість" між Заходом і Росією, що може стосуватися українських інтересів, під час онлайн дискусії Київського безпекового форуму "Війна Росії проти України: як приборкати агресора та встановити мир" сказав, що є сумна історія таких домовленостей, які вплинули на нації Східної Європи.
"Першим прикладом є Ялта. Звісно, у Путіна завжди були мрії щодо Ялти. Щоночі, лягаючи спати, він думає: "Ялта, Ялта, Ялта". Але гадаю, він буде розчарований. Я розумію, чому він цього хоче, і розумію, чому український народ цього остерігається. Думаю, в Європі є люди, які хотіли б цього, особливо у Франції. Не знаю, чи Макрон один із них, але є люди, які занепокоєні, що така ймовірність є. Гадаю, що представники СДП Німеччини також мріють про Ялту. Я певен, що канцлерка Меркель не мріє про це. Можливо, навіть президент Трамп думає про щось на кшталт Ялти", - сказав Гербст у п'ятницю.
Але він сказав, що в Конгресі "Ялта" в значенні повоєнного поділу Східної Європи – це лайливе слово, як і має бути. І не лише для демократів.
"І ми побачили, що яких би ідей президент Трамп не мав щодо відносин із Москвою, його політика в цьому напрямку не була слабшою за політику Обами. Насправді, я назвав би її навіть сильнішою - до ситуації зі специфічною політикою Трампа стосовно України наприкінці минулого року. Але навіть разом із цим загалом його політика не була слабшою", - додав посол Гербст. "І я можу вам сказати, що якби був якийсь справжній натяк, реальна ознака того, що президент Трамп хоче йти шляхом "великих домовленостей", які б зрадили Україну та американський інтерес в Україні, - а у нас є великі інтереси в Україні, - республіканці приєдналися б до демократів, щоб зупинити це. Отже, я не бачу реальних можливостей цього, водночас розуміючи, чому люди про це думають".



Нагадаємо, що у п'ятницю відбулась онлайн-дискусія 13-го Київського безпекового форуму, під час якого учасники обговорили проблеми миру та безпеки. У фокусі розмови - головні проблеми захисту України від російської агресії, відновлення територіальної цілісності та встановлення довгострокового миру в Східній Європі. Серед учасників дискусії, онлайн-трансляція якої була на ZN.UA, високопоставлені американські, українські державні діячі та дипломати.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



