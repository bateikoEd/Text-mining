Детективи записали зразки голосу брата керівника ОП для проведення експертизи.

Детективи НАБУ 3 квітня допитали Дениса Єрмака, брата керівника Офісу президента Андрія Єрмака, в рамках кримінального провадження, відкритого на підставі опублікованих народним депутатом Гео Леросом відео. За словами адвоката Івана Холондовича, допит тривав дві години, передає "Укрінформ".
Адвокат уточнив, що у його клієнта відібрали зразки голосу для проведення експертизи.
Напередодні Офісу президента відбулася зустріч депутатів із Володимиром Зеленським і Андрієм Єрмаком, до яку повідомляло ZN.UA. На цій зустрічі президент заступився за голову Офісу, назвав Єрмака "своїм другом", а депутата-викривача Лерос – "аферистом".
Єрмак, у свою чергу, назвав Лероса своїм "особистим ворогом" і звинуватив у "зливі" компромату свого попередника Андрія Богдана.
За даними ZN.UA, опубліковане Леросом 13-годинне відео – це уривки з оперативної відеозйомки СБУ загальною тривалістю майже 100 годин, і на цих записах зафіксовані факти передачі грошей.


Нагадаємо, 29 березня народний депутат Гео Лерос оприлюднив відеозаписи, на яких брат керівника Офісу президента Денис Єрмак обговорює з рядом осіб можливість призначення на державні посади. 
Дати на записах свідчать про те, що вони зроблені в період з серпня по вересень 2019 року. У розмовах фігурують посади в "Укрзалізниці", в Міністерстві інфраструктури, Київської митниці тощо. 
Люди, які позиціонуються як помічники Дениса Єрмака, відкрито обговорюють отримання грошей за організацію таких зустрічей. 
Андрій Єрмак підтвердив, що на записах – його брат Денис. При цьому керівник ОП пообіцяв звернутися до СБУ та ДБР, щоб слідство з'ясувало достовірність відеозаписів, хто і за яких обставин їх зробив, і як вони опинилися в Лероса. Єрмак звинуватив депутата в переході "червоних ліній" і переслідуванні власних інтересів, а також пообіцяв, що "тому доведеться відповідати публічно за кожне слово". ДБР відкрило щодо Лероса кримінальне провадження за чотирма статтями Кримінального кодексу.
У свою чергу, Лерос передав відеозаписи до НАБУ, попросивши керівництво Бюро відкрити кримінальне провадження та перевірити можливу причетність Єрмака до злочинів.
"Схеми" ідентифікували ключових фігурантів відео: ними виявилися товариш Дениса Єрмака Сергій Шумський і підприємець з Харкова Дмитро Штанько, який і здійснював відефіксацію. Судячи зі змісту розмов, Шумський за гроші організовував зустрічі "пошукачів" посад із Денисом Єрмаком.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



