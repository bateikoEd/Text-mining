Україна заблокувала чергову спробу агресора зняти санкції, прикриваючись боротьбою з коронавірусом.

Росія не полишає спроб домогтися зняття санкцій за агресію проти України, прикриваючись необхідністю боротися з пандемією коронавірусу COVID-19.
"Росія не полишає спроб прийняти в Генасамблеї ООН маніпулятивні резолюції. Під прикриттям боротьби з пандемією COVID-19, вони мають на меті розмити санкційний режим. 22 квітня РФ винесла на затвердження новий документ. Текст підкоригували, але його маніпулятивна суть не змінилася", - написав у Facebook міністр закордонних справ України Дмитро Кулеба.
Україна заблокувала нову російську резолюцію, перервавши так звану "процедуру мовчання". І готова блокувати подальші спроби РФ зруйнувати санкційний режим.
"Для ефективної боротьби з пандемією потрібні реальні рішення, які нестимуть практичну користь. І точно не потрібні політизовані резолюції, що переслідують мету послабити санкції. Прикладом ефективних рішень є дві резолюції щодо протидії COVID-19, схвалені Генасамблеєю ООН, співавтором яких стала Україна", - додав Кулеба.
За словами очільника МЗС України, спільною перемогою стане перемога над вірусом, а не санкціями, введеними за військову агресію.



Нагадаємо, 3 квітня РФ вже намагалася провести через Генеральну асамблею ООН проєкт резолюції щодо коронавірусу з пропозицією скасування міжнародних санкцій. Україна заблокувала проєкт, Київ підтримали Грузія, США, Велика Британія, ЄС та інші країни. Згодом було ухвалено резолюцію ГА ООН "Глобальна солідарність для боротьби з COVID-19".
Міністерство закордонних справ назвало російську резолюцію "спробою РФ скористатися ситуацією для просування власних вузькополітичних інтересів". Докладніше про те, як COVID-19 змінює правила гри в ООН, читайте в статті Сергія Кислиці "Панедемія міжнародних відносин" для ZN.UA.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



