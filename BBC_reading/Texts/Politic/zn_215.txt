За розпорядженням спікера кулуари, ложу преси та комітети закрили для журналістів.

Голова Верховної Ради Дмитро Разумков підписав розпорядження, яким тимчасово закрив доступ до приміщень парламенту всім, крім народних депутатів, їхніх помічників та співробітників апарату Ради. Обмеження пояснюють необхідністю протидіяти поширенню коронавіруса COVID-19 та інших респіраторних захворювань.
"Тимчасово, до 3 квітня 2020 року, обмежити допуск в адміністративні будівлі, споруди та службові приміщення Верховної Ради України всіх осіб, крім народних депутатів України, працівників Апарату Верховної Ради України, помічників-консультантів народних депутатів України, які працюють за строковим договором на постійній основі", - йдеться в розпорядженні спікера "Про додаткові заходи з попередження виникнення гострої респіраторної хвороби", опублікованому на офіційному сайті Верховної Ради.
У вигляді виключення Разумков розпорядився дозволити журналістам і операторам за окремою акредитацією працювати виключно в пресцентрі на третьому поверсі Верховної Ради.
Таким чином, журналістам закрили доступ до кулуарів і ложи преси Верховної Ради, а також до приміщень парламентських комітетів.
Також Разумков розпорядився, щоб депутати та посадові особи Ради здійснювали міжнародні контакти за допомогою електронних засобів комунікації.
Парламентаріям спікер рекомендував обмежити зустрічі з великою кількістю людей. А в разі необхідності – проводити їх відповідно до вимог протиепідемічних заходів.
Депутатам також тимчасово заборонено здійснювати особистий прийом громадян у приміщенні Ради. У той же час, парламент продовжить обробку письмових та електронних звернень.
Всі перераховані обмеження запроваджуються до 3 квітня 2020 року.


Нагадаємо, увечері 11 березня Всесвітня організація охорони здоров'я повідомила про початок пандемії коронавірусу.
Того ж дня на засідання Кабінету міністрів було ухвалено рішення запровадити в Україні тритижневий карантин з 12 березня. У період дії карантину тимчасово призупиняється навчання у дошкільних закладах, школах та вишах, закриваються місця скупчення людей (торгові центри, кінотеатри тощо), забороняються масові заходи чисельністю понад 200 осіб.
Україна призупиняє пряме авіасполучення з Італією – епіцентром коронавірусу  в Європі, та посилює заходи безпеки на кордоні. Втім, анонсованого прем'єр-міністром Денисом Шмигалем закриття 170 пунктів пропуску так і не відбулося – станом на ранок 12 березня усі вони працювали.
Вперше цей коронавірус був діагностований у грудні минулого року. Covid-19 швидкими темпами поширюється по всьому світу. Випадки захворювання зафіксовані в більш ніж 100 країнах на всіх континентах. За офіційними даними, захворіли понад 126 тисяч осіб, з них майже 69 тисяч вилікувались, 4641 померли.
Докладніше про боротьбу з коронавірусом у світі читайте в матеріалі ZN.UA "Світ у боротьбі з коронавірусом: як Україну та інші країни поступово затягує в глобальний карантин".
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



