За словами представників непарламентських партій, якщо влада опиниться в руках однієї партії – це породить новий гібрид КПРС.

Після заяв голови партії "Слуга народу" Олександра Корнієнка, який анонсував майбутню партизацію місцевих виборів, в рамках Форуму позапарламентських партій було проведено обговорення та напрацьована спільна заява дев'яти непарламентських партій. Про це йдеться на сайті політичної партії "Сила людей".
"Верховна Рада спочатку підняла у 40 разів виборчу заставу на місцевих виборах. Це означає, що участь у виборах у міську раду дорожча за заставу Володимира Зеленського на виборах Президента. Сьогодні провладна партія виношує новий план: внести зміни до Виборчого кодексу, та зобов'язати ВСІ партії, які хочуть балотуватися у Вашому селі чи місті, балотуватися одночасно по всій території України – на 2/3 виборчих округів", - йдеться в заяві.
Як зазначається, тепер партія повинна буде набрати мінімум 5% по всій території України.
"Якщо цього не станеться, то вона не зможе виграти вибори у Вашому місті. Навіть якщо весь населений пункт одноголосно проголосує за свого мера та депутатів, але їхня партія не переможе на національному рівні, то начебто законним шляхом ця перемога мера не буде зарахована", - пишуть представники непарламентських партій.
За їх словами, встановлення національного виборчого бар'єру у 5% на місцевих виборах – це те, що науковці називають процесом партизації влади.
"За діючими правилами, в містах до 90 тисяч населення громадянин може йти на вибори у місцеві ради окремо від партії та без грошової застави. Влада прагне заборонити таку практику, обмеживши це правило лише для населених пунктів менше 10 тисяч", - йдеться в повідомленні. 
Крім того, у разі прийняття таких змін, які суперечать Конституції України та Європейській хартії місцевого самоврядування, де-факто зупиниться реформа децентралізації.
"Якщо влада опиниться в руках однієї партії – це породить новий гібрид КПРС. Якщо на рівні міст та громад зникне конкуренція між політичними силами, це в першу чергу вдарить по правах та свободах людини та знищить будь-які надії на економічний розвиток", - резюмували в тексті заяви. 


Як ліквідувати хаос у держуправлінні? Коли і як буде завершено децентралізацію? Чому мери виявилися сильнішими за центральну владу? Чи навернуть їх у партійне рабство, змінивши Виборчий кодекс? Чому "СН" провалює партійне будівництво в регіонах? У чому ідея партії влади, що об'єднала людей, які представляють ворогуючі ідеології? Читайте в інтерв'ю Інни Ведернікової з головою партії "Слуга народу" Олександром Корнієнком у ZN.UA.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



