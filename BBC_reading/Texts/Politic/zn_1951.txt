Голови міністерств закордонних справ України та Ірану проведи телефонну розмову.

Міністр закордонних справ Дмитро Кулеба поговорив телефоном з іранським колегою Мохаммадом Джавадом Заріфом. Під час розмови очільник українського дипвідомства наголосив на важливості повернення Україні бортових самописців ("чорних скриньок") літака "МАУ", збитого під Тегераном 8 січня.
Співрозмовники обговорили перебіг розслідування авіакатастрофи рейсу PS752 та виплату компенсацій родинам жертв. Заріф запевнив свого співрозмовника у тому, що заява іранського депутата Хассана Норузі про нібито правильність збиття пасажирського лайнеру не відповідає дійсності та офіційній позиції Ірану, їй вже надано правову оцінку.
Голова МЗС Ірану також заперечив інформацію Норузі про те, що жоден з підозрюваних у збитті літака не поніс покарання. Та заявив, що Іран прагне якнайшвидше розслідувати трагедію, з'ясувати всі її обставини та притягнути винних до відповідальності.
Своєю чергою Дмитро Кулеба зауважив, що Україна налаштована на подальший діалог у цій справі та наполягає на повернені бортових самописців, відповідно до Чиказької конвенції, для подальшого рішення щодо місця їх розшифрування та дослідження за участі країн, громадяни яких загинули в авіакатастрофі.
Ще однією темою розмови стала протидія обох країн поширенню коронавірусної інфекції.
Нагадаємо, 15 квітня  українські ЗМІ повідомили, що іранська сторона звернулася в українське МЗС з текстом меморандуму про визнання збиття боїнга української авіакомпанії "МАУ" наслідком "людської помилки" та згоду на виплату компенсацій. Так Іран хоче убезпечити себе від позовів до суду з боку як України, так і родин загиблих.
В українському дипвідомстві наголосили, що співпраця України та Ірану триває, і жоден меморандум не вплине на встановлення усіх обставини трагедії та притягнення винних до відповідальності.
На початку квітня Київ направив Тегерану дипломатичну ноту з вимогою пояснити скандальну заяву депутата іранського парламенту, який похвалив КВІР за розстріл цивільного борту.
5 квітня депутат Хассан Норузі заявив, що військовослужбовці, які збили український літак, "добре виконали свою роботу". За його словами, траєкторія польоту була "підозрілою", і борт нібито "вели американці", щоб "атакувати" якісь "цілі" в Ірані. Норузі також розповів, що ніхто з причетних до вбивства екіпажу і пасажирів "Боїнга" не був заарештований, і арештів взагалі не буде.
Ця заява суперечить офіційній позиції Тегерана: у січні міністр закордонних справ Ірану Джавад Заріф повідомляв, що під вартою перебуває військовослужбовець, який здійснив пуск ракети.


Уранці 8 січня в Ірані зазнав аварії Boeing 737 "Міжнародних авіаліній України", що летів з Тегерана до Києва. В авіакатастрофі загинуло 11 громадян України – двоє пасажирів і дев'ять членів екіпажу. Крім українців на борту літака перебували громадяни Ірану, Канади, Німеччини, Великої Британії, Швеції та Афганістану: загалом 176 осіб. Більшість пасажирів були іранцями або громадянами інших держав іноземного походження. Серед них було багато студентів та співробітників університетів.
Спершу Іран заперечив свою причетність до катастрофи, відразу заявивши про технічну несправність літака 2016 року випуску, що пройшов техобслуговування за день до вильоту.
Однак 11 січня командувач аерокосмічними силами Корпусу вартових Ісламської революції Амір Алі Хаджізаде взяв на себе всю відповідальність за катастрофу. Згідно з офіційною версією, цивільний борт збили помилково.
Перед цим про те, що Boeing був атакований ППО Ірану, заявляли президент США Дональд Трамп, канадський і британський прем'єр-міністри Джастін Трюдо і Борис Джонсон, генсек НАТО Єнс Столтенберг. У Тегерані цю версію відкидали, звинувачуючи США у "психологічній війні".
Влада України на заяви західних партнерів реагувала стримано, і президент Володимир Зеленський закликав дочекатися завершення розслідування і утриматися від спекуляцій. Але після зізнання Тегерана секретар РНБО Олексій Данілов заявив, що справжня причина авіакатастрофи була відома йому ще до цих заяв. Тим не менш, у РНБО стверджували, що розглядають сім версій.
Докладніше про катастрофу і ситуацію на Близькому Сході читайте в матеріалі Сергія Немирича "Жвавий жах 2020" для ZN.UA.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



