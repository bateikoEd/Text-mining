Мешканці ОРДЛО налякані діями окупаційної влади.

Окупаційні адміністрації ОРДЛО в понеділок, 23 березня, повністю закрили КПВВ зі свого боку в Луганській області, залишивши при цьому відкритим для перетину ділянку російсько-українського кордону, тимчасово контрольованого окупаційними силами.
У Росії на момент початку блокування лінії дотику з боку ОРДЛО було в 7 разів більше офіційно підтверджених випадків коронавірусу, ніж в Україні. Підтверджений випадок зараження і в окупованому Криму.
"Публічно окупаційні адміністрації ОРДЛО заявляють, що на тимчасово окупованих територіях випадків зараження немає. Вони навіть школи до останнього часу не закривали. Але, за наявними даними, ситуація там складна. Причому настільки, що працівники місцевих окупаційних органів почали масово вивозити свої родини в Росію і самі не дуже планували повертатися. Глава так званої "ДНР" навіть був змушений заборонити їм залишати територію ОРДО. Питання - навіщо ця заборона, якщо все так добре?" - прокоментував положення віце-прем'єр з питань реінтеграції Олексій Резніков.
Аналіз повідомлень у соціальних мережах свідчить, що жителі ОРДЛО налякані і засуджують дії керівників псевдореспублік, які наражають на небезпеку дітей і літніх людей заради створення пропагандистської картинки, вигідної російським кураторам.
"Якщо ми побачимо, що окупаційна влада в ОРДЛО та в Криму не виконує свої зобов'язання по захисту населення під час епідемії, ми будемо звертати на це увагу міжнародного співтовариства і діяти, виходячи з наявних ресурсів. Адже там також є наші громадяни", - підкреслив Резніков.
При цьому українська сторона і надалі готова забезпечувати перетин для представників ОБСЄ, ООН, МКЧХ, а також для громадян у випадках крайньої необхідності з гуманітарних міркувань.
Відзначимо, в Луганській ОДА 23 березня не зафіксовано жодного випадку захворювань на коронавірус. У медичних установах регіону підготовлено 195 ліжок для госпіталізації осіб з підозрою на зараження коронавірусом, загалом налічується 64 апарати для штучної вентиляції легенів. У той же час в Донецькій області зафіксовано 1 випадок зараження коронавірусом. В результаті на території області рішенням обласної комісії ТЕБ та НС 21 березня введено режим надзвичайної ситуації.
Донецька ОДА виділила кошти на придбання ампліфікатора для проведення діагностики коронавірусу, з державного резерву область отримала 980 тис. захисних масок.
"Зараз Мінреінтеграції докладає зусиль, щоб отримати додаткове державне фінансування, міжнародну допомогу і збільшити за рахунок цього спроможності медичних закладів у Донецькій, Луганській і Херсонській областях. В першу чергу, ми повинні дбати про людей на підконтрольних територіях", - зауважив віце-прем'єр з питань реінтеграції Олексій Резніков.
Враховуючи динаміку діагностування нових випадків захворювання, є підстави очікувати посилення карантинних заходів протягом тижня.


Як повідомлялося, з вівторка, 24 березня, в Україні закривають всі аеропорти, крім "Борисполя". Також українці не зможуть виїхати за кордон в якості туристів. Введення таких жорстких обмежень в уряді мотивували швидким поширенням коронавірусу Covid-19.
В Україні офіційно підтверджені 73 випадки захворювання коронавірусом: у Дніпропетровській (2), Донецькій (1), Житомирській (2), Івано-Франківській (5) Київській(5), Львівській (2), Тернопільській (1), Черкаській (1), Чернівецькій (25) областях і Києві (29).
Про те, чи достатні для боротьби з поширенням коронавірусу нинішні заходи, вжиті урядом України, і що може бути зроблено, читайте в статті експерта Віктора Рибчука "Щоб не впасти на коліна" для ZN.UA.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



