Конституційне подання підписали 50 депутатів, переважно з фракції "Опозиційна платформа-За життя".

Конституційний суд України у середу, 29 квітня, повернувся до розгляду закону про скасування депутатської недоторканості, повідомляє пресслужба суду.
"Сьогодні, 29 квітня, Велика палата Конституційного суду України на пленарному засіданні у формі письмового провадження розглядала справу за конституційним поданням 50 народних депутатів щодо конституційності закону", - йдеться у повідомленні.
Суддя-доповідач Віктор Кривенко повідомив, що автори клопотання оскаржують конституційність закону про скасування недоторканості, наполягаючи на тому, що його прийняття Верховною Радою відбулося з порушенням процедури розгляду та ухвалення.
Депутати вважають, що парламент нібито порушив принцип верховенства права та діяв у спосіб, не передбачений Конституцією України.
Суд скерував до президента, Верховної Ради, Кабінету міністрів та Міністерства юстиції України запит з проханням висловити позиції з питань, порушених у конституційному поданні.
Присутні на засіданні учасники провадження заявили клопотання  про розгляд  справи у порядку усного провадження. Велика палата КСУ дослідила матеріали справи на відкритій частині пленарного засідання та перейшла до закритої для ухвалення рішення.


Нагадаємо, 18 грудня 2019 року Верховна Рада прийняла в другому читанні  законопроєкт про скасування депутатської недоторканності. За проголосував 291 депутат, не дали жодного голосу на підтримку законопроєкту фракції "Європейська солідарність", "Батьківщина" і "Голос". У першому читанні фракція "Опозиційна платформа-За життя" утрималася у повному складі, її ж представники згодом звернулися до КСУ.
Відтепер кримінальне провадження щодо народного депутата може розпочати виключно генеральний прокурор, усі клопотання про дозвіл на обмеження прав і свобод депутата мають бути погоджені прокурором, а клопотання у справі розглядаються слідчим суддею за особистої присутності відповідного народного обранця.
НАБУ та САП зверталися до президента Володимира Зеленського із проханням ветувати закон. В антикорупційних органах вказали на низку недоліків документу, які перешкоджатимуть розслідуванню злочинів народних депутатів. У Раді ж заявляли, що закон "зацементує" імунітет депутатів, а не скасує його.
На наслідки повного скасування депутатської недоторканності звертала увагу і Венеціанська Комісія, яка відзначала, що в політичній системі "з вразливою демократією, такою, як в Україні, повне скасування недоторканності може бути небезпечним для функціонування і автономії парламенту".
У червні 2018 року КСУ вже виносив свій вердикт щодо конституційності скасування депутатської недоторканності. Тоді суд визнав, що такі дії не суперечать Конституції України.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



