За їх словами, дуже важливо стримувати коронавірус, однак не менш важливо – не допускати порушення закріплених у Конституції прав українців.

Прийнявши законопроект №3320 "Про внесення змін до Закону України "Про захист населення від інфекційних хвороб" щодо запобігання поширенню коронавірусної хвороби (COVID-19)", Верховна Рада України скасувала згоду на обробку персональних даних людини, що стосуються стану здоров'я. При цьому у ЗМІ почали публікувати адреси вулиць та будинків, де виявлений спалах коронавірусу. Парламентарі ж пояснили, що відкрили персональні дані лише для того, щоб заповільнити поширення коронавірусної хвороби. Дослідженням прогалин нового законопроекту займались експерти ГО "Правозахисної групи" СІЧ".
За їх словами, абсолютно не зрозуміло, чому скасування згоди на обробку персональних даних прописали у Законі про запобігання поширенню коронавірусної хвороби і не внесли відповідні зміни до Закону "Про захист персональних даних".
"Саме останній документ містить чітку заборону на поширення персональних даних, зокрема, відомостей про стан здоров'я людини. Тобто, такі зміни некоректні з точки зору нормотворчості", - пояснює аналітик ГО "Правозахисна група "СІЧ" Віктор Філатов.
Він зазначає, що право на поширення особистих даних може вважатися дискримінацією за станом здоров'я, адже хворий може стати об'єктом цькування, ба більше – проти нього можуть застосовувати фізичну силу.
"Ми вже бачили це на прикладі зустрічі наших громадян з Уханю. І наостанок: навіщо розкривати дані про місце проживання та роботи хворої людини? Це необґрунтовано та порушує право людини на повагу до приватного і сімейного життя", - зазначають експерти, які також ставлять під сумнів особу тих, хто матиме право обробляти персональні дані українців, адже у Законі не вказаний перелік суб'єктів.
Натомість, деякі оператори мобільного зв'язку уже пропонують Міністерству цифрової трансформації надавати дані про локацію користувачів для розробки спеціального додатку. Однак, без згоди абонента персональні дані можна передавати лише в межах кримінального виробництва. Так само, органи влади не можуть вимагати від мобільних операторів або банків надавати даних про локацію та банківські операції користувачів.
"У Законі також чітко не визначено, хто саме підпадатиме під примусову обробку даних: лише хворі на COVID-19, контактні особи, чи абсолютно кожен українець? Дуже схоже, що ми усі, адже рішення про карантин стосується кожного. Тож, як бачимо, питань наразі більше, аніж відповідей. Дуже важливо стримувати вірусну інфекцію, однак не менш важливо – не допускати порушення закріплених у Конституції прав українців. Адже одне таке порушення тягне за собою інше, і з часом цю "лавину" буде вкрай важко зупинити", - йдеться у повідомленні. 


Нагадаємо, 13 квітня президент Зеленський підписав законопроект №3320, яким передбачено, що під час карантину або обмежувальних заходів, пов'язаних із коронавірусом, та протягом місяця з дня відміни обмежень, закон дозволяє обробляти персональні дані без згоди особи.
Мова йде про інформацію щодо стану здоров'я особи, місця госпіталізації або самоізоляції, а також прізвище, ім'я, по батькові, дату народження, місце проживання та роботи. Протягом 30 днів після закінчення карантину, такі дані підлягають знеособленню, а у разі неможливості знищенню. У законопроєкті вказано, що використовувати особисті дані без згоди особи можна "виключно з метою здійснення протиепідемічних заходів".
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



