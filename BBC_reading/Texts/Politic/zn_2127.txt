Першим пунктом порядку денного стане мілітаризація Чорного і Азовського морів.

Міністр закордонних справ Дмитро Кулеба розповів про пріоритети головування України у Форумі щодо співробітництва в галузі безпеки ОБСЄ.
За словами міністра, одним з найважливіших напрямків роботи буде ситуація з безпекою в Чорному та Азовському морях – регіон посилено мілітаризує Росія, яка анексувала український Крим.
"Ми намагалися скласти добре збалансований і далекоглядний порядок денний. Я повинен почати з важкої ситуації із безпекою в регіоні Чорного та Азовського морів, яка відзначена триваючою мілітаризацією і перешкодою свободи міжнародного судноплавства", - наголосив Кулеба, виступаючи на онлайн-сесії з нагоди початку головування України.
Кулеба закликав почати вичерпну дискусію щодо цієї теми в рамках Форуму, а також підключити до участі в ній високопоставлених чиновників і спікерів з наукових кіл. Експерти повинні представити власні точки зору, "аналізуючи наслідки цих подій на більш широкий регіон, і можливі кроки, які можна зробити, щоб зупинити їх".
У центрі уваги Форуму залишаться й політичні та військові аспекти російської агресії на сході України, пообіцяв міністр. І додав, що Україна цінує роботу спостерігачів Спеціальної моніторингової місії ОБСЄ в Донбасі.
Ще одним пріоритетом головування України стане тема пандемії коронавірусу COVID-19, її вплив на збройні сили та їх роль у допомозі урядам в боротьбі з інфекцією.
Україна також планує звернути особливу увагу на тему гібридних загроз і їх можливий взаємозв'язок із сучасними бойовими діями, що впливає на більшість країн-членів. Крім того, буде розпочата дискусія щодо діяльності та регулювання приватних військових компаній.
Кулеба акцентував на тому, що Форум повинен звернути особливу увагу на військові навчання, які проводяться поблизу кордонів сусідніх держав. Також пріоритети головування України містять акцент на темі стрілецької зброї, легких озброєнь і запасів звичайних боєприпасів.
"Крім того, ми б хотіли звернути увагу країн-членів на тему протимінної діяльності та роль ОБСЄ у цій сфері. Ця тема особливо актуальна через важку гуманітарну ситуацію в або навколо деяких окупованих районів Донецької і Луганської областей України", - додав голова МЗС.
Україна розпочала головування у Форумі щодо співробітництва у галузі безпеки ОБСЄ 20 квітня, змінивши Туреччину. І стане першою країною, яка головуватиме онлайн у зв'язку з пандемією COVID-19. Головування змінюється тричі на рік і триває чотири місяці.


Нагадаємо, 9 грудня Генеральна Асамблея ООН підтримала резолюцію з вимогою до Росії забрати свої війська і озброєння з анексованого Криму, припинити окупацію українських територій і повернути Україні обладнання з кораблів ВМСУ, захоплених поблизу Керченської протоки восени 2018 року.
Країна-окупант регулярно проводить на окупованому півострові навчання та перекидає туди новітню техніку й озброєння. Росія також продовжує призивати на службу кримчан, що порушує ст. 49 і ст. 51 Конвенції про захист цивільного населення під час війни. А російський флот намагається перетворити Азовське море на "внутрішнє озеро" РФ.
Докладні читайте у матеріалі Тараса Качки "Серйозний погляд на Азов з Європейського парламенту" для ZN.UA.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



