

28 березня 2020 року стало відомо, що до генерального прокурора Ірини Венедіктової звернувся голова Служби безпеки України Іван Баканов з проханням проаналізувати стан слідства у шести кримінальних провадженнях щодо власника Ukrlandfarming Олега Бахматюка, що розслідуються детективами Національного антикорупційного бюро України. Окрім цього, очільник СБУ просить доручити здійснення подальшого розслідування у відповідних провадженнях його підлеглими – співробітникам Головного слідчого управління СБУ. Лист датовано 18 березня 2020 року. Про це на своєму YouTube-каналі повідомив постійний дописувач ZN.UA Олександр Лємєнов. 


Нагадаємо, що переважна більшість вищезгаданих кримінальних проваджень були "реінкарновані" за попереднього Генерального прокурора Руслана Рябошапки. Він їх і передав детективам НАБУ для подальшого розслідування.
Згодом, 24 березня 2020 року, генпрокурор Ірина Венедіктова письмово звернулась до очільника Спеціалізованої антикорупційної прокуратури Назара Холодницького та директора Національного антикорупційного бюро Артема Ситника з проханням невідкладно організувати розгляд листа голови СБУ щодо вивчення стану слідства у вищезгаданих провадженнях. 


Також Венедіктова просила доповісти і внести пропозиції щодо визначення підслідності за Головним слідчим управлінням СБУ. Фактично, цим листом новий генпрокурор вказує детективами НАБУ, що відповідні "справи Бахматюка" мають розслідуватись Службою безпеки України.

Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



