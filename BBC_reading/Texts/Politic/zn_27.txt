Україна закликає Росію припинити обстріли в Донбасі та пустити спостерігачів на окуповану територію.

Міністерство закордонних справ України закликає Росію припинити блокувати доступ спостерігачів і представників гуманітарних місій на окуповані території Донецької та Луганської областей.
"Активність російських окупаційних сил в Донбасі свідчить про те, що глобальну загрозу коронавірусу вони сприймають як сприятливий час для ескалації", - йдеться у повідомленні МЗС у Facebook.
Із 21 березня проросійські бойовики не пускають далі своїх "блокпостів" спостерігачів Спеціальної моніторингової місії ОБСЄ, представників місій ООН та Міжнародного комітету Червоного Хреста. Занепокоєння ситуацією висловили Європейський Союз, Німеччина і Франція.
"РФ повинна забезпечити повний і безперешкодний доступ до тимчасово окупованих територій України, у тому числі до ділянки українсько-російського державного кордону",  - наголосили у дипвідомстві.
У міністерстві також закликали РФ забезпечити дотримання режиму припинення вогню в Донбасі та право на життя та доступ до медичного забезпечення незаконно утримуваних українців.
"Разом з нашими партнерами по Нормандському формату - ФРН та Францією - ми закликаємо РФ забезпечити стале припинення вогню в Донбасі… Та безпечний доступ представників моніторингових місій та Міжнародного комітету Червоного Хреста, а також українських лікарів до населення тимчасово окупованих територій", - наголошують дипломати.
Цей крок є не лише необхідною передумовою для прогресу на інших напрямках мирного процесу, але й як важливим елементом глобальних зусиль з протидії поширенню коронавірусу COVID-19, наголосили у МЗС.
"Замість показних і розрахованих на відбілювання власної репутації дій, Росія мала б здійснити крок, здатний по-справжньому допомогти міжнародній боротьбі зі смертельним вірусом, - припинити агресію проти України", - підсумовується у заяві.



25 березня Європейський Союз виступив із заявою, в якій засудив рішення бойовиків не пускати на окуповану територію спостерігачів і представників гуманітарних організацій та місій. 31 березня зі спільною заявою виступили Німеччині та Франція.
Окупанти тривалий час замовчували та продовжують замовчувати інформацію щодо ситуації із коронавірусом в ОРДЛО, списуючи смерті від пневмонії, яку може викликати COVID-19, на "свинячий грип".
30 березня в ОРЛО "офіційно визнали" перший випадок захворювання на коронавірус, за даними МВС України, в ОРДО у самій лише окупованій Горлівці таких хворих 12, втім, "офіційно" - лише один у Макіївці.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



