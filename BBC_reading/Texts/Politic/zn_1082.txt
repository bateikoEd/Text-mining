Половина суми Фонду буде спрямована на виплати пенсіонерам.

В Україні з початку цього тижня вже прибули чотири літаки, які доставили з Китаю і Південної Кореї спецзасоби для боротьби з коронавірусом. Ще чотири повітряні судна з таким вантажем прибудуть сьогодні і у вихідні. Про це повідомив президент Володимир Зеленський у зверненні до українців.
"Всього за тиждень наша держава отримає майже півмільйона респіраторів, 150 тисяч одноразових костюмів підвищеного класу, 100 тисяч тестів ПЛР і 200 тисяч реагентів, необхідних для ПЛР-тестування, 20 тисяч захисних окулярів, 10 апаратів ШВЛ і 10 спецбоксів для транспортування хворих. Також майже 10 млн доставлених масок направлять до аптек", - повідомив президент.
Крім цього, в Україні розвивається власне виробництво, зазначив президент. Так, на цьому тижні було отримано чотири тисячі вітчизняних багаторазових захисних костюмів. Наші підприємства виробляють майже мільйон масок щодня. А промислова лінія, яку також доставили літаком з Китаю, прискорить виробництво масок.
Зеленський також зазначив важливі ініціативи уряду щодо зміни державного бюджету. З Фонду боротьби з коронавірусом, який складе 66 мільярдів гривень, кошти будуть спрямовані, зокрема, на підвищення виплат лікарям, які протидіють COVID-19. Також з цих грошей буде купуватися обладнання та засоби індивідуального захисту, буде виплачуватися допомога громадянам, які втратили роботу через карантин, і сім'ям лікарів, які загинули від COVID-19.
"Окремо з коштів Фонду майже 30 мільярдів гривень спрямовується нашим пенсіонерам. Зокрема, на індексацію пенсій та допомогу у розмірі однієї тисячі гривень. Жодна гривня, закладена на оборону Україні, не буде зрізана. Всі реформи армії, закупівля сучасного озброєння, виготовлення оборонної продукції - будуть продовжені", - сказав Володимир Зеленський.
Президент звернув увагу на проблему спалювання сухої трави, що часто призводить до пожеж, і привітав рішення про збільшення штрафів за спалювання сухостою до шести тисяч гривень.



Зазначимо, станом на 10 квітня в Україні зафіксовано 2203 випадки коронавірусної хвороби COVID-19. З початку епідемії померло 69 осіб. Випадки коронавірусу зафіксовані у всіх областях України, крім Миколаївської області. Влада вважає, що така ситуація склалася через недообстеження пацієнтів.
В Україні протестовано 23 500 осіб, що складає в середньому 538 тестів на мільйон населення. За тиждень показники тестування населення покращилися у рази. Статистика летальних випадків від коронавірусу становить дві людини на мільйон населення.
У боротьбі з коронавірусом країни вдаються до різних тактик. Десь проводять масові тестування всіх громадян з підозрою на зараження вірусом, десь тестують тільки пацієнтів з важкими симптомами, а інших відправляють на домашній карантин. Який з методів ефективніший читайте в статті Алли Котляр "Карантин чи своєчасне тестування" на сайті ZN.UA.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



