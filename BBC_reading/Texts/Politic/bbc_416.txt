Копирайт изображения
UNIAN
6 квітня Державне бюро розслідувань повідомило депутатці Тетяні Чорновол про підозру у вбивстві людини під час пожежі в офісі "Партії регіонів" у 2014 році. Арсен Аваков обурився.
Що це за справа?
У повідомленні ДБР йдеться, що пані Чорновол "підозрюють в умисному протиправному заподіянні смерті іншій людині, вчиненого за попередньою змовою групою осіб способом, небезпечним для життя багатьох осіб".
Справа стосується інциденту 18 лютого 2014 року. Правоохоронці кажуть, що у той день Чорновол керувала групою та безпосередньо брала участь в підпалі будівлі, де на той момент був розташований штаб "Партії регіонів". Внаслідок пожежі загинув один із працівників штабу - він отруївся чадним газом.
У п'ятницю вдома у Тетяни Чорновол провели обшук: працівники ДБР кажуть, що їм вдалося вилучити речі, "які мають доказове значення для розслідування".
Венедіктова відкрила п'ять справ проти Порошенка за реформу Верховного суду
ДБР просить зняти недоторканність з Порошенка
"Мої руки не в крові"
Сама пані Чорновол у коментарі "Громадському" сказала, що жодного стосунку до вбивства не має: "Чи підпалювала я офіс "Партії регіонів"? Так… Чи причетна я до вбивств? Ні, мої руки не в крові".
Також вона додала, що закликала майданівців не вбивати опонентів і сама ніколи не була "катом". Справу проти себе вона назвала проявом політичних репресій.
"Це справа за Майдан. Проти мене як проти активістки Майдану. Вони хочуть змінити історію Майдану".
Копирайт изображения
UNIAN
"Справи немає, є тільки жага помсти"
На звістку про обшуки та вручення підозри пані Чорновол бурхливо відреагував міністр внутрішніх справ Арсен Аваков. Заступника керівника ДБР Олександра Бабікова, який колись захищав інтереси Віктора Януковича в суді, міністр звинуватив у бажанні помститися.
"Ви наплювали на конфлікт інтересів як керівник ДБР та інспірували справу проти Тетяни Чорновол - особистого ворога Януковича. Справи немає, є тільки ваша жага помсти. Це недопустимо", - обурився Аваков у своєму фейсбуці.
"Мені соромно, що всі ми допустили такі дії проти Чорновол, як сьогодні [...] Пане Бабіков, я теж був на Майдані 18 лютого 2014 - я такий же, як Таня, приходьте до мене, чекаю. А краще підіть до біса з держслужби, або назад до Януковича. Не заважайте президенту відбудовувати країну", - написав Аваков.
На заяву Авакова вже відреагували в Держбюро розслідувань. "ДБР перебуває поза політикою. Оцінку обґрунтованості підозри дає суд", - цитує агентство "Інтерфакс" неназване джерело у відомстві.
Хочете отримувати найважливіші новини в месенджер? Підписуйтеся на наш Telegram або Viber!
