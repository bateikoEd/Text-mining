За словами очільника КВУ, є дві причини рекордно низьких показників.

Народні депутати у березні продемонстрували рекордно низькі показники голосувань під час засідань Верховної Ради, передає "Комітет виборців України". У середньому один парламентар протягом місяці взяв участь у 66% голосувань.
Вказано, що нижчі показники були лише у жовтні минулого року, коли в середньому голосували 65% народних обранців. У лютому в голосуваннях брали участь 73% депутатів, у січні – 82%, у грудні – 79%, у листопад – 80%, у вересні – 71%.
Однак, п'ять народних депутатів показали найвищий показник голосувань. Зокрема, Олександр Бакумов від "Слуги народу" взяв участь у 100% голосувань, Руслан Князевич від "Європейської солідарності" - у 99,8% голосувань, Максим Заремський від "Слуги народу" - у 99,7%, Михайло Цимбалюк з "Батьківщини" - у 99,6% голосувань, а Георгій Мазурашу зі "Слуги народу" - у 99,5% голосувань.
Водночас 22 парламентарі пропустили 90% голосувань Верховної Ради у березні. Серед них Антон Яценко, який взяв участь у 1,5% голосувань, Ігор Палиця голосував у 3,9% випадків, Юлія Льовочкіна та Олександр Дубінський взяли участь у 4% голосувань, Тарас Козак голосував у 7% випадків, та інші.
"На низькі показники голосувань в березні вплинути два фактори: карантинний режим, внаслідок якого частина депутатів не прийшли в Раду та розгляд правок до законопроєкту про ринок землі, який відбувався переважно формально і не викликав особливого інтересу депутатів. Також у березні було прийнято низку резонансних законів, проти яких різко виступила частина фракцій і груп Ради і, як результат, фактично відмовилася від голосування за ці питання", - зазначив очільник КВУ Олексій Кошель.
Всього у березні 2020 року відбулося 13 пленарних засідань парламенту, під час яких провели 934 голосування.


Нагадаємо, Верховна Рада змінила календарний план сесії таким чином, що під час карантину депутати працюватимуть у комітетах. Однак, з 12 березня, коли запровадили карантин, відбулося кілька позачергових засідань парламенту.
Під час таких засідань депутати ухвалили низку законів, які нібито мають сприяти у боротьбі з коронавірусом, призначили Ірину Венедіктову генпрокурором. Також депутати звільнили міністра охорони здоров'я Іллю Ємця та міністра фінансів Ігоря Уманського. Нових очільників відомств призначили з другої спроби. Зокрема, замість Ємця призначили Максима Степанова, а замість Уманського – Сергія Марченка.
Також Верховна Рада у першому читанні ухвалила "антиколомойський" закон, прийняття якого є однією з умов для укладення угоди з Міжнародним валютним фондом. У другому читанні депутати підтримали законопроєкт про відкриття в Україні ринку землі.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



