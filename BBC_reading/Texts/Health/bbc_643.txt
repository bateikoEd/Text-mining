Копирайт изображения
GETTY IMAGES
Весна - це не лише повернення тепла, а й активність кліщів, які можуть переносити інфекційні захворювання.
Одне з них - хвороба Лайма, також відома як бореліоз.
Розповідаємо, наскільки вона небезпечна і як вберегтися.
Джастін Бібер: "В мене хвороба Лайма"
Пітона, з якого зняли 500 кліщів, лікують від анемії
Що таке хвороба Лайма
Не всі кліщі є небезпечними для людини, але деякі можуть переносити збудників інфекцій. В українських широтах найпоширеніші хвороби, що передаються кліщами, - кліщовий енцефаліт та хвороба Лайма.
І якщо від енцефаліту існує ефективна вакцина, то від хвороби Лайма - ні.
Бореліоз наразі є найпоширенішою хворобою, що передається кліщами у Північній півкулі.
Запізнє діагностування хвороби може призвести до ураження нервової системи, опорно-рухового апарату і серця. За найгіршого сценарію, результатом захворювання може стати важка форма інвалідності й навіть смерть.
Які симптоми
Перші симптоми хвороби проявляються лише після інкубаційного періоду, який у більшості випадків триває від одного до двох тижнів. Втім, іноді може йтися і про кілька місяців з моменту укусу кліща.
На місці укусу зазвичай (але не завжди) виникає почервоніння шкіри, у хворих також може підвищуватися температура, виникати відчуття втоми й головний біль. В деяких випадках буває нудота. Також може розвинутися світлобоязнь, біль очних яблук та оніміння.
Вже на цьому етапі дуже важливо звернутися до лікарів: більшість пацієнтів, які проходять повний курс вживання антибіотиків, повністю одужують.
Якщо ж своєчасно не звернутися до медиків, хвороба може прогресувати, викликаючи запалення в суглобах, нервовій системі та серці, і може розвинутися вже за кілька місяців після інфікування.
В окремих випадках хвороба призводить до втрати працездатності та важкої форми інвалідності.
Копирайт изображения
GETTY IMAGES
Як вберегтися
Якщо у випадку з енцефалітом дієвим запобіжником є вакцинація (ефективність - близько 95%), то вакцини проти хвороби Лайма досі не винайшли.
Тому найкращий вихід - зробити усе, аби уникнути укусу кліща.
Кілька основних порад, якщо ви зібралися на прогулянку:
намагайтеся носити закритий одяг і високе взуття - так кліщу важче буде дістатися до шкіри
бажано, щоб одяг був світлим - це дає шанс вчасно помітити кліща
використовуйте репеленти - спецзасоби для відлякування кліщів
після повернення додому уважно огляньте тіло та одяг - іноді кліщі ховаються у складках одягу і можуть чекати на шанс прикріпитися до тіла людини упродовж кількох днів
Лікарі нагадують, що підхопити кліща можна не лише в лісі чи парку, а на будь-якому газоні. Найчастіше вони сидять у траві. Укус кліща майже неможливо відчути.
Що робити, якщо вас вкусив кліщ?
Головне - діяти швидко. В ідеалі варто звернутися до лікарів, але якщо ви розумієте, що це займе багато часу, то діставати кліща краще самостійно - чим менше часу він проведе під шкірою, тим меншою є вірогідність зараження.
Для видалення кліща підійде спеціальний пристрій (його можна придбати в аптеках) або ж звичайний пінцет. Його треба підсунути якомога ближче до шкіри й, розхитуючи з боку в бік, викрутити кліща. Після цього варто протерти місце укусу антисептиком.
Видаленого кліща можна помістити в закриту посудину - в лабораторії зможуть перевірити, чи є він переносником збудника інфекції.
Окрім того, варто упродовж щонайменше трьох тижнів стежити за станом свого здоров'я. У разі підвищення температури або виникнення почервоніння в місці укусу - негайно звертайтесь до лікаря.
Хочете отримувати найважливіші новини в месенджер? Підписуйтеся на наш Telegram або Viber!
