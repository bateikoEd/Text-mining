Запуск проводився за допомогою ракети-носія Falcon 9.

Ракета-носій Falcon 9 у середу ввечері успішно вивела на низьку навколоземну орбіту нову партію з 60 інтернет-супутників Starlink. Тепер орбітальне угруповання SpaceX складається вже з 420 супутників, компанія є найбільшим супутниковим оператором у світі.
"Успішне виведення 60 супутників Starlink підтверджене", - йдеться в повідомленні SpaceX.
Запуск ракети-носія з інтернет-супутниками на борту відбувся о 15:30 за часом Східного узбережжя США (22:30 за Києвом) зі стартового комплексу LC-39A на космодромі NASA на мисі Канаверал у штаті Флорида.
Через 15 хвилин після старту ракети група супутників Starlink, маса кожного з яких становить 260 кг, відокремилася від другого ступеня і вийшла на еліптичну орбіту висотою від 212 до 386 км. Після перевірки інженерами SpaceX їхньої працездатності, супутники з використанням власних іонних двигунів піднімуться на штатну орбіту висотою 550 км.
Перший багаторазовий ступінь Falcon 9 використовувався вже вчетверте. Він успішно сів на плавучу платформу Of Course I Still Love You в Атлантиці, що знаходилася в 630 км від космодрому на мисі Канаверал.
Підписуйтесь на наш Telegram-канал з новинами технологій та культури.
Перші 60 супутників системи були запущені в травні 2019 року. Вони будуть працювати на орбітах від 328 до 580 кілометрів. Всього SpaceX планує запустити 12 тисяч інтернет-супутників, вона також попросила дозвіл на запуск ще 30 тисяч.


Астрономи висловили стурбованість запуском 12 тисяч супутників системи Starlink. Після того, як супутники піднімуться на робочу орбіту, їх не можна буде помітити неозброєним оком, але вони можуть перешкодити наземним астрономічним спостереженням.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



