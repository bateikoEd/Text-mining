Сьогодні перевірили 20 осіб, однак тестування продовжується.

У гуртожитку в Петропавлівській Борщагівці виявили спалах коронавірусу, повідомила пресслужба Київської обласної державної адміністрації.  На даний момент із 152 жителів гуртожитку у шістьох зафіксували COVID-19. Наразі тестування продовжується.
"Вогнище виявили випадково. У ніч проти п'ятниці 22-річному хлопцю стало зле і він втратив свідомість. Ніяких симптомів коронавірусу не мав. Проте, у лікарні йому зробили ПЛР-тест і за добу дізналися про позитивний результат. В неділю почали тестувати контактних осіб. На сьогодні протестували 20-ро людей. У вечорі надійшло ще 50 зразків. Тестування триває", - зазначили в ОДА.
Вказано, що гуртожиток, який належить приватному навчальному закладу, має 20 поверхів.На кожному поверсі – чотири житлові блоки. На кожні три кімнати є кухна та санвузол.
До гуртожитку обмежили доступ сторонніх осіб, а також пересування мешканців будівлі між поверхами. Окрім того, у мешканців кожного дня мають перевіряти температуру тіла. Як зазначили в Київській ОДА, будівлю вже дезінфікували та порекомендували робити це кожного дня. Також протиепідеміологічному штабу Києво-Святошинської райдержадміністрації доручили встановити на вході санітарно-карантинний пункт. Гуртожиток визнали ізолятором.



Раніше спалах коронавірусу зафіксували у гуртожитку міста Вишневе, що під Києвом. Станом на 23 квітня 2020 року там виявили 78 інфікованих.
Карантин по всій Україні діє з 12 березня. Минулого тижня уряд продовжив карантинні заходи до 11 травня. При цьому Кабінет міністрів не раз робив обмежувальні заходи більш жорсткими.
24 квітня Кабінет міністрів оприлюднив план поступового виходу з карантину, введеного через COVID-19. Вихід з карантину повинні здійснити у п'ять етапів. За словами прем'єра Дениса Шмигаля, другий, третій і четвертий етапи виходу України з карантину можуть початися одночасно.
Станом на 27 квітня в Україні зафіксовано 9 009 випадків захворювання COVID-19. Зокрема, 392 людини захворіли за останню добу. Всього в Україні померли через коронавірус 220 осіб, одужали – 864 людини.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



