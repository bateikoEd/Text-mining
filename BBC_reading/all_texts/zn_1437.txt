В суботу ситуація із задимленістю не покращиться.

В суботу, 18 квітня, у Києві та області все ще буде спостерігатися смог і задимленість, які розвіються після того, як зміниться напрямок вітру. Про це заявив міський голова Києва Віталій Кличко в ефірі програми Свобода слова на каналі Україна.
За його словами, ввечері і вночі дим посилюється, тому вночі концентрація речовин горіння у повітрі набагато вища.
"Спілкуючись з метеорологами, я почув такий термін, як термічний вітер. Він вдень розганяє цей смог, а вночі рух повітря не такий інтенсивний як вдень, і концентрація цих речовин горіння набагато більша. Тому, будь ласка, закривайте вікна. Прогнозують, що вже через день напрямок вітру зміниться і, сподіваюся, що наші пожежники зможуть побороти цей виклик, який зараз пов'язаний з пожежами біля Києва", - заявив Кличко.
За даними Управління екології та природних ресурсів КМДА, протягом 16 та 17 квітня в повітрі Києва були перевищені концентрації діоксиду сірки, формальдегіду і діоксиду азоту. Північно-західний вітер приніс в Київ повітряні маси з вогнищ пожеж Житомирської та Київської областей.
"Згідно з даними постів спостереження ЦГО ім. Бориса Срезневського вміст продуктів горіння в Києві на постах спостереження був перевищений удвічі, а вміст діоксиду азоту - майже в чотири рази. Зараз спостерігається поступова нормалізація ситуації. Характер погоди 18 квітня не буде сприяти розсіюванню шкідливих домішок в приземному шарі повітря", - повідомили в КМДА.
Останні дані про стан атмосферного повітря також надав Центр громадського здоров'я Інституту Марзєєва. За їх інформацією, вміст дрібнодисперсного пилу в повітрі Києва знаходиться в межах норми: PM 2,5 - 32 мкг, 10 PM - 41 мкг. Вчора ці показники перевищували в деяких проміжках часу в 4,5 рази.
При цьому глава МВС заявив, що зсмог в столиці України не несе для громадян хімічної та радіологічної загрози, а радіаційний фон в місті та області в межах норми.
"Все, що в Києві відбувається, - це не з Чорнобильської зони. Це на 90% надуло з Житомирської області за рахунок вітрів, які йдуть в нашу сторону і накривають Київ. До того ж, вчора була буря навколо всього Києва", - зазначив Аваков.
За даними ДСНС, на Житомирщині вранці 17 квітня виявили три нових вогнища пожежі, також в області горять торфовища, тому дим і запах горіння можуть зберігатися кілька днів.
В Укргідрометцентрі підтвердили, що продукти горіння із зони відчуження не могли потрапити до Києва, оскільки напрямок вітру північно-західний. А запах гару, який відчувають столичні жителі, пов'язаний з пожежами в Житомирській області.

Синоптик Наталка Діденко також повідомила, що вздовж північного кордону України збираються дощові хмари, які допоможуть рятувальникам загасити пожежі, дим від яких йде на столицю.
"Зараз уздовж нашого північного кордону ходять осередки дощиків - карта свіжа. Є надія, що ввечері трохи дощів дістанеться зоні, де спостерігався і спостерігається вогонь, північних районів Київщини та Житомирщини", - написала вона в Facebook.


Зазначимо, увечері 17 квітня Київ знову зайняв перше місце в рейтингу компанії IQAir за рівнем забрудненості повітря. Показник столиці зупинився на рівні 376 одиниць, що характеризується як небезпечний рівень. Найвищий рівень забруднення повітря спостерігається на вулиці Тростянецькій (Дарницький район), в районі Яскравий ЖК (Оболонь), на Осокорках, вулиці Артема, проспекті Науки, в Голосієво і на бульварі Перова.
Враховуючи ситуацію, фахівці закликають:
обмежити перебування на відкритому повітрі;
тримати вікна закритими, особливо вночі та рано вранці. При відкритті вікон завішувати кватирки вологою тканиною і періодично її змінювати;
увімкнути системи кондиціонування та очищення повітря;
проводити вологе прибирання, корисно поставити ємності з водою, щоб підвищити вологість повітря;
збільшити споживання рідини до 2-3 літрів на день для дорослих. Рекомендується пити підсолену і мінеральну лужну воду, молочно-кислі напої (знежирене молоко, молочну сироватку), соки, мінералізовані напої, киснево-білкові коктейлі.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



