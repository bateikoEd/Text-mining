Сфери транспорту і інфраструктури не реформуються через затримку з розглядом законопроектів.

Одна з ключових галузей економіки України - транспорт та інфраструктура - не реформується через відсутність потрібної законодавчої підтримки, оскільки комітет Верховної ради з питань транспорту та інфраструктури - один з найменш ефективних у парламенті і не вносить на розгляд ради потрібні сектору законопроекти. Про це пише видання "Українські новини".
Зокрема, зазначається, що близько 80% очікувань і планів як міністерства, так і приватного сектора в залізничній галузі вибудовано навколо нового закону про залізничний транспорт. Він не розглядався на комітеті за 9 місяців жодного разу, остання стадія, яку пройшли два законопроекта про реформу галузі в Раді - "передано на ознайомлення до комітету" у вересні 2019 року. Останні коментарі в січні поточного року надіслав комітет з європейської інтеграції.
Схожа історія - з законопроектом про внутрішній водний транспорт. Різні варіанти його вносилися ще попереднім складом комітету. "Слуги народу" розробили свій документ, врахувавши всі напрацювання своїх попередників і в принципі міністерство ніби готове його підтримати. Але комітет весь час відкладав документ. "Результат такої млявої активності – повне неприйняття запропонованого на розгляд законопроекту №1182-1-д "Про внутрішній водний транспорт" з боку бізнесу. Зокрема, наприкінці квітня Американська торговельна палата опублікувала розгромну заяву, в якій вимагає у найкоротші терміни переробити документ із залученням експертів від бізнесу з урахуванням їх пропозицій", - наголошується в тексті.
Для розгляду інших важливих законопроектів комітет "дочекався" відставки Олексія Гончарука з посади прем'єра, коли були відкликані законопроекти про мультимодальні перевезення, про поштовий зв'язок, про Нацкомісію, що здійснює регулювання на транспорті, а також важливі зміни у закон "Про дорожній рух". Всі їх міністр Владислав Криклій повинен буде перенести документи на Кабмін, а потім - до Верховної ради, це ще щонайменше 3-6 місяців втраченого часу, йдеться в статті.
Причиною виборчого підходу до розгляду законопроектів транспортним комітетом Ради спостерігачі вважають низький рівень компетенції ключових членів. За словами одного з джерел в оточенні голови комітету Юрія Киселя, той воліє взагалі не приймати до розгляду законопроект, ніж продемонструвати нездатність розібратися.
Непрямим підтвердженням комерційної орієнтації керівництва комітету є участь його членів у скандальному "криворіжгейті". Голоси голови комітету Юрія Киселя та голови підкомітету по дорожньому будівництву Юрія Корявченкова звучать на плівках, опублікованих восени 2019 року депутатом Антоном Поляковим. Кисіль тоді підтвердив автентичність записів. У криворізькому ресторані "Околиця" вони разом з іншими "слугами народу" та керівництвом місцевої поліції обговорювали розподіл бізнес-інтересів в місті, нагадує видання.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



