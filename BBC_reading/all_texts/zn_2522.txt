Але США не будуть піднімати це питання на урядовому рівні.

Телеканал "1+1" повторив фейк російської пропаганди, показавши у своєму ефірі матеріал про нібито роботу "американських біолабораторій" в Україні, заявив Джордж Кент, чиновник Держдепу США, відповідальний за відносини з Україною, під час онлайн-дискусії "Зміцнення відносин США із Східною Європою під час пандемії" 6 травня, передає "Європейська правда".
За його словами, цю історію в Україні "ввів у гру" народний депутат від ОПЗЖ Віктор Медведчук, якого Кент назвав "улюбленим українцем Путіна".
За його словами, коли приватний телеканал повторює брехню, це свідчить про брак журналістської цілісності.
"Я думаю, кожен повинен запитати у них (про відповідальність - Ред.), але це не те питання, що США будуть піднімати на урядовому рівні, це приватне медіа. І це підкреслює важливість мати активну незалежне розслідувальне медіа - в кожній країні", - резюмував Кент.
27 квітня телеканал "1+1" у своєму проєкті "Секретні матеріали" розповів, що в Україні "секретно" працюють біологічні лабораторії США, які нібито можуть бути причетні до розробки зброї і спалахів підозрілих хвороб.
15 квітня на сайті партії "Опозиційна платформа - За життя" з'явилося звернення Віктора Медведчука до президента та керівників МОЗ, СБУ і прем'єр-міністра, в якому стверджувалося, що в Україні діють 15 військових біолабораторій".
Нагадаємо, раніше Посольство США в Україні повідомило, що в рамках програми по зниженню біологічної загрози Міністерства оборони США в Україні з 2019 року почалося будівництво двох лабораторій - в Києві та Одесі.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



