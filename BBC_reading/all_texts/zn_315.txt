За словами Тараса Качки, Україна є глобальним аграрним експортером.

Український експорт сільського господарства є одним з найбільших у світі. Під час глобальної пандемії коронавірусу продукція України матиме велику роль у продовольчій безпеці по всьому світу.
Про це ZN.UA розповів заступник Міністра розвитку економіки, торгівлі та сільського господарства України та торговий представник України Тарас Качка.
"Україна є важливим гравцем, який забезпечує продовольчу безпеку – не тільки свою власну, а й інших регіонів – Африки, Близького Сходу, по деяких сегментах – Китаю, Європейського Союзу, де ми є дуже великим постачальником продукції, без якої європейське сільське господарство не витримає.  В принципі, ми всі зараз залежні один від одного. Що це означає? Те, що матимемо постійний і зростаючий попит. І по обсягах, і по цінах ми, скоріше за все, будемо успішними по аграрній продукції", - заявив Тарас Качка.
 За його словами, Україна є нетто-експортером, тобто виробляємо більше, ніж споживаємо. Українська аграрна промисловість "годує увесь світ", експортуючи соняшникову олію та кукурудзу. Однак, за словами заступника міністра,  зовнішня торгівля пшеницею має здійснюватись дуже обережно, щоб не призвести до нестачі в Україні. А деякі традиційні продовольчі товари в Україні не перекривають попит власною промисловістю.
"Є ринки, де ми залежимо від імпорту, наприклад, як не дивно,  це гречка. Тут ми маємо негативну тенденцію скорочення посівних площ в Україні. Це пов'язано зі зміною клімату та структури українського сільського господарства. Посіви гречки мігрують у більш сприятливі регіони. Тому у нас зростає частка імпорту в такому товарі як улюблена українцями гречка", - розказав Качка.
Однак Україна є серйозним світовим експортером в сільському господарстві. На думку торгового представника має звикати сприймати себе як глобального гравця та вимагати відповідної поваги, а також не маніпулювати на зовнішньому ринку та бути передбачуваними.
"Коли ми говоримо про експорт нашої продукції, то нас цікавить цілий світ, ми не хочемо зосереджуватися суто на Європейському Союзі, або  суто на Азії. Очевидно, що це Євросоюз, Північна Африка, Близький Схід – це природно наш найближчий ринок, на якому ми справді є дуже активними. Зрозуміло, що Індія і Китай  як одні з найбільших ринків, теж є привабливими. Але при цьому бізнес також дуже сильно проявляє інтерес до Африки, Латинської Америки, з якими обсяги торгівлі ще є незначними, але потенціал  дуже великий. У нас є запит навіть до Австралії – стосовно того, щоб на нас поширили загальну систему преференцій, тому що в нинішніх умовах зменшення мита навіть на 5 відсоткових пунктів дає можливість економічно вигідно продавати продукцію з України до Австралії. Тобто ми є глобальним гравцем", - розповів Тарас Качка.


Раніше генеральний секретар ООН Антоніу Гутерріш закликав лідерів "Великої двадцятки" пом'якшити санкції на час пандемії коронавірусу Covid-19 та зняти обмеження на поставки продовольства і медикаментів. 
Країни Європи перебувають в напрузі під час кризи коронавірусу. Члени Євросоюзу не змогли домовитися про спільні дії з подолання кризи та зосереджують свої сили на захист власних інтересів. Канцлер Німеччини Ангела Меркель закликала німців гуртуватися і бути готовими до складних економічних часів.
Детальніше про те, які виклики, загрози та можливості стають перед зовнішньою торгівлею в Україні, читайте в інтерв'ю Тетяни Силіної з торговим представником України Тарасом Качкою "Нагодувати світ в умовах пандемії — наш внесок у подолання глобальної кризи".
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



