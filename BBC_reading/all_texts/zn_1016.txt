Голова МВС публічно озвучив претензії до керівництва ДБР, але не згадав прокуратуру, яка погодила процесуальні щодо ексдепутата.

Міністр внутрішніх справ Арсен Аваков публічно заступився за колишнього народного депутата Тетяну Чорновол, якій ДБР 10 квітня оголосило підозру у вбивстві людини під час підпалу офісу "Партії регіонів" у лютому 2014 року.
Основні претензії глава МВС адресував заступникові директора Державного бюро розслідувань Олександру Бабікову, кілька разів назвавши його "Бібіковим". При цьому Аваков ні слова не сказав про прокуратуру, яка погодила процесуальні дії щодо Чорновіл.
"Адвокат Януковича, пан Бібіков. Ви наплювали на конфлікт інтересів, як керівник ДБР та інспірували справу проти Тетяни Чорновіл - особистого ворога Януковича. Справи немає, є тільки ваша жага помсти. Пан Бібіков, я теж був на Майдані 18 лютого 2014 – я такий же, як Таня – приходьте до мене, чекаю. Спробуйте. А краще йдіть до біса з держслужби, або до Януковича назад", - написав Аваков на своїй сторінці в Facebook ввечері в п'ятницю, 10 квітня.
Кримінальне переслідування Чорновол міністр назвав "неадекватним і ганебним", підкресливши, що вона була на Майдані "як і сотні тисяч українців".
"Так, Таня така - вона лазить через паркани і каже те, що думає, не добираючи слів, і за це, як доросла людина відповідає. І це нормально – але карати Таню підлістю не можна", - обурився Аваков.
До Верховної Ради восьмого скликання Аваков і Чорновол були обрані як кандидати від "Народного фронту". На виборах 2019 року Чорновол включили до партійного списку "Європейської Солідарності", але до парламенту вона не пройшла.



6:00 10 квітня слідчі ДБР прийшли з обшуком у будинок Тетяни Чорновол і вручили їй повідомлення про підозру у скоєнні низки злочинів. Найтяжчий епізод, який їй інкримінували, -  умисне вбивство чоловіка під час підпалу офісу "Партії регіонів" 18 лютого 2014 року. Слідство стверджує, що Чорновол разом з невстановленим чоловіком кинули коктейлі Молотова в будівлю на вулиці Липській у Києві. Під час пожежі від отруєння продуктами горіння загинув Володимир Захаров 1948 року народження, який намагався врятувати від вогню партійні сервери.
Чорновол нагадала, що зі своїм чоловіком намагалася відвернути увагу міліції, врятувати майданівців, і "відтягнути на себе" "тітушок", які вбивали активістів Майдану в Маріїнському парку.
У ході обшуків в ексдепутатки вилучили куртку, каску і рюкзак, що були на ній 18 лютого 2014 року, мобільний телефон та зареєстровану зброю.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



