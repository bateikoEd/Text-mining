Сьогодні на підконтрольну українському уряду територію з ОРДЛО повернулися 20 осіб.

Німеччина і Франція назвали обмін полоненими в Донбасі важливим кроком до реалізації Мінських угод, говориться в спільній заяві глав німецької та французької дипломатії Гайко Мааса і Жан-Іва ле Дріана.
"Сьогоднішній обмін полоненими на сході України - це важливий крок в реалізації мінських угод і підсумків "нормандського саміту" 9 грудня в Парижі", - йдеться в заяві.
Ле Дріан і Маас привітали зусилля Тристоронньої контактної групи під керівництвом ОБСЄ, яка займається питаннями мирного врегулювання.
"Спеціальна місія спостерігачів ОБСЄ згідно з мандатом повинна мати необмежений і безпечний доступ на всю територію України, у тому числі в області, непідконтрольні уряду", - йдеться в заяві глав МЗС Німеччини і Франції.
Своєю чергою, посольство США в Україні привітало повернення полонених українців на підконтрольну уряду України територію.
"Попри сьогоднішній прогрес, багато українців залишаються ув'язненими Росією та її поплічниками, а Росія продовжує незаконно порушувати суверенітет та територіальну цілісність України. Ми закликаємо Росію негайно звільнити всіх інших українців, які залишаються несправедливо ув'язненими, і повністю вивести свої сили з території України", - йдеться в повідомленні американських дипломатів у четвер.
Також посольство США підкреслило, що Сполучені Штати будуть підтримувати санкції проти Росії поки Кремль не поверне Україні Крим і повністю не виконає Мінські угоди.


Нагадаємо, 8 квітня учасники Тристоронньої контактної групи в ході консультацій досягли домовленості про проведення взаємного обміну не пізніше Великодня.
Вранці 16 квітня розпочався взаємний обмін утримуваними особами між Україною і тимчасово непідконтрольними їй територіями "Л/ДНР", в результаті якого Україна звільнила 20 громадян. Череа пандемію коронавірусу по прибуттю в Україну вони будуть змушені пройти обсервацію.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



