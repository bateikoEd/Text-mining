Частина народних депутатів фактично саботує роботу парламенту.

З початку року 10 народних депутатів пропустили 90% голосувань у Верховній Раді. Про це повідомляє Комітет виборців України у Facebook.
"Комітет виборців проаналізував участь народних депутатів у голосуваннях Верховної Ради починаючи з початку 2020 року. За даними КВУ, у ряду народних депутатів критично низькі показники участі в голосуваннях. Всього з початку року десять народних депутатів пропустили 90% голосувань Ради", - йдеться в повідомленні.
Найменше засідань Ради відвідав депутат і співвласник мережі "Епіцентр" Олександр Герега (0,38% голосувань ВРУ), який за чотири місяці роботи Ради натиснув кнопку 8 разів.
"Критично низькі показники голосувань також у столичного бізнесмена і забудовника Вадима Столара (ОПЗЖ) – взяв участь у 1,1% голосувань (натиснув кнопку "за", "проти" або "утримався" лише 23 рази). Серед антилідерів з участю в голосуваннях - волинський бізнесмен і співвласник мережі автозаправних комплексів WOG Степан Івахів (група "За майбутнє"). Депутат взяв участь лише у 3,2% голосувань Ради за чотири місяці", - зазначають у Комітеті виборців.
В переліку депутатів, які не голосують, опинився колишній телеведучий "1+1" Олександр Дубинський ("Слуга народу"), який взяв участь лише у 4,2% голосувань. Серед антилідерів за голосуванням у ВР, також народні депутати Антон Яценко – 4,8% голосувань, Ігор Палиця – 6,7%, Геннадій Вацак – 8,9% (всі – "За майбутнє"), Дмитро Шенцев (позафракційний) – 6,4%, а також Вадим Рабинович – 8,9% та Ігор Абрамович – 9,9% голосувань (обидва - з фракції ОПЗЖ).
"Частина народних депутатів фактично саботує роботу парламенту. Складно зрозуміти об'єктивні причини, по яким депутат не бере участь в голосуваннях Ради протягом декількох місяців поспіль. Також це питання до керівництва тих фракцій, які під час виборів обіцяли, що їх депутати відповідально виконувати свої депутатські повноваження", – зазначив голова КВУ Олексій Кошель.
За даними КВУ, починаючи з 1 січня у Верховній Раді відбулося 2088 голосувань.


Раніше повідомлялося про те, що депутати прогулюють онлайн-засідання комітетів Ради.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



