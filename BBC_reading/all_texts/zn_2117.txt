Кримінальне провадження зареєстрували за статтею про порушення законів та звичаїв ведення війни.

Прокуратура АР Крим (Київ) відкрила кримінальне провадження у зв'язку з тим, що Росія як держава-окупант не вживає заходів з протидії коронавірусу серед кримчан, незаконно утримуваних у місцях несвободи, повідомила пресслужба відомства.
"Прокуратура автономії розпочала кримінальне провадження за фактом невжиття державою-окупантом заходів для протидії розповсюдження СОVID-19 серед кримчан, у тому числі, щодо ув'язнених, які перебувають у місцях несвободи (ч. 1 ст. 438 КК України порушення законів та звичаїв ведення війни)", - йдеться у повідомленні.
 За даними прокуратури, на території "Слідчого ізолятора №1 Управління Федеральної служби виконання покарань" в "карантинну камеру" поміщають людей з підозрою на коронавірус або ГРВІ. Однак, ув'язнених не обстежують належним чином та не проводять тестування на COVID-19. Також ув'язненим не видають засоби індивідуального захисту, а камера забезпечена необхідними санітарно-гігієнічними умовами. Також деяких кримчан продовжують етапувати з анексованого Криму до російського Ростова-на-Дону. А це в умовах пандемії потенційно небезпечно для життя та здоров'я людей.
"Вказані дії держави-окупанта, яка має забезпечувати належні умови утримання в місцях несвободи, свідчать про порушення нею ст. 56 Конвенції про захист цивільного населення під час війни 1949 року, ст. ст. 10, 14 Додаткового протоколу до Женевських конвенцій 1949 року, що стосується захисту жертв міжнародних збройних конфліктів", - додали в прокуратурі.


Напередодні уповноважена Верховної Ради з прав людини Людмила Денісова провела онлайн-зустріч із дружинами 26 незаконно утримуваних кримських татар. Рідні політв'язнів зазначили, що з початку оголошення пандемії коронавірусу кримських татар, яких незаконно утримують у пенітенціарних установах РФ та Криму, не забезпечили засобами індивідуального захисту. Також омбудсмен звернула увагу на те, що стан здоров'я деяких кримських політв'язнів критичний.
Раніше посольство США в Україні звернуло увагу, що Росія продовжує арештовувати українських громадян з політичних мотивів, не надаючи належної медичної допомоги, попри пандемію коронавірусу.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



