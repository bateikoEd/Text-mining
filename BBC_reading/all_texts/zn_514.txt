За його словами, нікого з військових в країні не покарали.

Хассан Норузі, член комісії з питань законодавства та юстиції парламенту Ірану, заявив про те, що ніхто з іранських військових не був заарештований у зв'язку зі збиттям українського літака в січні 2020 року. Він також додав, що це збиття було "вірним кроком" з боку Ірану. Про це повідомляє іранська служба "Радіо Свобода" з посиланням на місцеве ЗМІ.
 "Іранські військові вчинили добре, збивши пасажирський літак. Всупереч офіційним заявам, через збиття не було жодних арештів", – сказав політик в коментарі місцевому щоденному виданню Hamdeli.
Він додав, що літак нібито "вже не був під контролем диспетчерської вежі, а опинився під контролем Америки". Норузі також заявив, що літак "Міжнародних авіаліній України" нібито був в Ізраїлі за тиждень до атаки і там "його систему безпеки було зламано та перехоплено управління". Оскільки пасажирський літак контролював "хтось інший", іранські військові не мали іншого варіанту, окрім як збити його.
"Враховуючи, що інші країни контролювали літак, наші військові зробили свою роботу добре", – повторив Норузі, додавши, що вважає позбавленим сенсу заарештовувати відповідальних за збиття.
Натомість іранська влада неодноразово заявляла, що літак "МАУ" збили внаслідок "людської помилки".
Президент країни Хасан Роугані та командири Корпусу вартових Ісламської революціїне коментували заяви Норузі, однак Організація судоустрою збройних сил Ірану заперечила його слова.  6 квітня в організації заявили, що "певна кількість людей була заарештована та притягнена до відповідальності", не вдаючись у деталі.


23 березня заступник міністра закордонних справ Єгор Божок зустрівся з послом Ісламської Республіки Іран в Україні Манучехром Мораді й обговорив питання подальшої співпраці щодо розслідування авіакатстрофи. Представники країн обговорили питання, пов'язані з проведенням розслідування у справі збиття українського літака рейсу PS 752, зокрема, необхідність здійснення невідкладного розшифрування "чорних скриньок". Крім того, було узгоджено подальший алгоритм взаємодії з метою встановлення причин трагедії та притягнення винних до відповідальності.
Нагадаємо, вранці 8 січня в Ірані зазнав аварії Boeing 737 "Міжнародних авіаліній України", що летів з Тегерана до Києва. Літак був збитий двома ракетами класу "земля - повітря" ЗРК "Тор-М1" російського виробництва. Зенітно-ракетний комплекс належить КВІР.
В авіакатастрофі загинуло 11 громадян України – двоє пасажирів і дев'ятеро членів екіпажу. Окрім українців на борту літака перебували громадяни Ірану, Канади, Німеччини, Великої Британії, Швеції і Афганістану: загалом 176 осіб.
Спершу Іран заперечив причетність до катастрофи, відразу заявивши про технічну несправність літака. Однак 11 січня командувач аерокосмічними силами Корпусу вартових Ісламської революції Амір Алі Хаджизаде взяв на себе всю відповідальність за катастрофу. Згідно з офіційною версією, цивільний борт збили помилково.
Детальніше про справу компенсацій жертвам катастрофи збитого Іраном українського літака МАУ Boeing 737-8KV читайте в статті Володимира Кравченка "Іранська місія".
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



