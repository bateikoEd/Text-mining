Готові рекомендації вже були направлені в Державне агентство з розвитку туризму.

З урахуванням вже наявного практичного досвіду, Асоціація індустрії гостинності та Українська асоціація медичного туризму розробили та представили уряду свій варіант того, як в умовах карантинних обмежень повинні працювати готелі, пансіонати, туристичні бази та клінічні санаторії. Про це на своїй сторінці в Facebook повідомив глава АІГУ Олександр Лієв.
При формуванні правил представники організації врахували вимоги МОЗ та відповідні нормативно-правові акти Кабміну.
"Крім того, ми намагалися врахувати досвід і найкращі практики країн, які вважають туристичну галузь пріоритетом розвитку", - уточнив Лієв.
Відомо, що серед оcновних вимог постійна дезінфекція, безпечна відстань, а також особистий захист і дотримування основних правил безпеки.






Рекомендації АІГУ вже були направлені в Державне агентство з розвитку туризму. Глава відомства Мар'яна Олеськів зазначила, що роботу готельно-ресторанних комплексів потрібно відновити вже на першому етапі виходу країни з карантинних обмежень.
"Вважаю, що це базові вимоги, згідно з якими повинні працювати заклади розміщення та можуть почати таку роботу з 12 травня", - наголосила вона.


Напередодні уряд продовжив карантин по всій Україні до 22 травня. Однак, з 11 травня деякі карантинні обмеження почнуть пом'якшувати. Зокрема, послаблення стосується роботи парків, скверів та зон відпочинку. З дотриманням протиепідемічних вимог почнуть працювати салони краси та деякі магазини. 
Також уряд дозволив працювати літнім майданчикам просто неба закладів громадського харчування, які зареєстровані як оператори потужності. Окрім того стане дозволеною оптова та роздрібна торгівля непродовольчими товарами. Розпочнуть роботу нотаріуси, стоматологи та сервіси побутової техніки. 
Водночас голова МОЗ Максим Степанов вважає, що послаблення в такому вигляді є досить ризикованими. Однак за його словами, Міністерство охорони здоров'я має розробити план адаптивного карантину. 
 
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



