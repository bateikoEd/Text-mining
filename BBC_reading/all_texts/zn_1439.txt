Предстоятель ПЦУ запропонував, щоб благодатний вогонь з Єрусалима привезли для всіх конфесій.

Предстоятель Православної церкви митрополит Епіфаній повідомив, що не знає, чи буде в цьому році благодатний вогонь з Єрусалиму доставлений до України. ПЦУ запропонувала всім конфесіям об'єднати зусилля і доставити вогонь одним рейсом. Замовляти окремий чартер для себе помісна церква не збирається, так як ці гроші краще спрямувати на підтримку українських медиків.
"Вже склалася така благочестива традиція, щороку привозять благодатний вогонь з храму Воскресіння Христового, з Кувуклії, Гробу Господнього, який сходить щороку під час богослужіння у Велику суботу. В цьому році невідомо, чи ми будемо мати благодатний вогонь. Були певні пропозиції, але ми не наполягаємо на цьому", - розповів Епіфаній в інтерв'ю "Радіо Свобода" у п'ятницю, 17 квітня.
Митрополит уточнив, що ПЦУ пропонували чартер, який може доставити вогонь з Єрусалиму до Києва. Епіфаній вважає правильним, щоб вогонь не доставляли для кожної церкви окремо, як це було в попередні роки, а привезли його для всіх відразу.
"Ми, збираючись, спілкуючись з державою, з поліцією, говорили про те, що якщо це робити, то робити всім разом. Тобто привезти благодатний вогонь для всіх церков або загалом не привозити в такий відповідальний час у цьому році", - пояснив голова ПЦУ.
Епіфаній додав, що кошти, які ПЦУ могла б витратити на оплату чартеру, церква збирається направити на підтримку медиків, які лікують пацієнтів із COVID-19.
"Я схильний до того, що краще ті кошти... використовувати для того, щоб закупити відповідні медикаменти або засоби захисту для лікарів. І тому я не впевнений, що буде привезено благодатний вогонь", - резюмував єрарх.



Щорічно напередодні Пасхальної неділі в Храмі Гробу Господнього в Єрусалимі відбувається сходження благодатного вогню. Вогонь вважається святинею для віруючих, а його сходження називають дивом. Воно символізує вихід з Гробу Господнього "Світла Істинного" - Воскресіння розіп'ятого Ісуса Христа.
Чин сходження Благодатного вогню здійснює особисто Єрусалимський патріарх. Потім християни поширюють вогонь свічками і спеціальними лампадами по всьому світі.
Благодатний вогонь в Україну традиційно привозять кілька делегацій, як церковних, так і світських, які представляють різні конфесії.
Посольство Ізраїлю в Україні повідомило, що у зв'язку з пандемією цього року служба в Храмі Гробу Господнього  проходитиме без паломників і з обмеженою кількістю учасників.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



