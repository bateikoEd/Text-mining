Для перенесення виборів восени 2020 немає підстав.

Місцеві вибори відбудуться восени 2020 року, а на кожного виборця надрукують 4-5 бюлетенів. Про це розповів заступник голови комітету Верховної ради України з питань організації державної влади, народний депутат Олександр Качура, передає РБК-Україна.
"Перше і основне питання - чи будуть вибори? Вже багато написали, і експерти, і представники інших фракцій про те, що місцевих виборів не буде і вони будуть перенесені. Є рівно дві підстави для того, щоб скасувати вибори або відкласти їх, як це було в інших країнах", - заявив Качура.
За його словами, один з варіантів - змінити законодавство, так як дата проведення виборів чітко визначена в Конституції. При цьому, народним депутатам доведеться провести два читання змін в основний закон і отримати висновок Конституційного суду.
"Другий варіант - запровадження надзвичайного стану. Ви бачите, що й під час пандемії не вводився НС, хоча я був лобістом введення НС на короткий термін. Це б дало можливість, контролювати все, що відбувається. Але була введена надзвичайна ситуація. Тобто я не розглядаю варіантів, ні одного, ні другого варіанту, щоб місцеві вибори були відкладені", - зазначив Качура.
Він також додав, що восени будуть відразу проходити вибори мерів, обласної та районної рад, а також вибори в територіальну громаду, відповідно виборцю необхідно буде поставити 4-5 галочок в бюлетені.
"Буде, мабуть, 4-5 бюлетенів у кожного виборця. Треба це теж розуміти. Перший буде бюлетень, в якому можна буде проголосувати за депутата обласної ради. Тобто, вони будуть приблизно всі схожі між собою на всіх рівнях. Людина отримає бюлетень на вибори в обласну раду, наступний бюлетень - в райраду, в об'єднані територіальні громади (ОТГ)", - розповів він.


Як писало ZN.UA, в Україні паралельно із завершенням першого етапу децентралізації парламент також готує жорстку партизацію місцевих виборів, пише в своїй статті для ZN.UA Інна Ведернікова. Зокрема, в парламенті зараз ведуться переговори щодо змін у Виборчий кодекс, які знизять бар'єр для громад нижнього рівня, коли мажоритарка залишиться тільки у дрібних громадах з населенням до 10-15 тисяч чоловік.
Які права отримав Кабмін в результаті прийняття закону, що дозволяє закінчити процес об'єднання громад? Скільки буде громад в Україні? Яка буде їх конфігурація? Що переможе — логіка чи хаос? Відповіді на ці та інші питання ви знайдете в матеріалі Інни Ведернікової "Хвацько покраємо країну на квадратики" для ZN.UA.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



