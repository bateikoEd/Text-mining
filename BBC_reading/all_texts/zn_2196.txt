Протиепідемічні вимоги будуть розроблені та затверджені головним санлікарем.

Кабінет міністрів України опублікував рішення про відкриття продовольчих ринків в Україні. Відповідний документ було розміщено на урядовому порталі.
Зазначається, продуктові ринки зможуть працювати за умови дотримання протиепідемічних вимог, встановлених головним санітарним лікарем України Віктором Ляшко.
"Головному державному санітарному лікарю України розробити та затвердити протиепідемічні вимоги до діяльності агропродовольчих ринків", - йдеться в тексті документу.
У свою чергу, Державній службі з питань безпечності харчових продуктів та захисту споживачів протягом дії карантину доручено забезпечити:
- проведення щоденних позапланових перевірок за дотриманням агропродовольчими ринками протиепідемічних вимог до діяльності агропродовольчих ринків, встановлених головним державним санітарним лікарем України;
- присутність не менш як двох інспекторів на агропродовольчому ринку протягом усього часу його роботи та проведення ними позапланових перевірок, зазначених в абзаці другому цього пункту.


Нагадаємо, Кабінет міністрів у середу, 29 квітня, дозволив відкриття продовольчих ринків під час карантину на підставі рішення представників Державної служби з питань безпеки харчових продуктів та захисту споживачів про дотримання ринком вимог безпеки для нерозповсюдження коронавирусної хвороби COVID-19.
Роботу продовольчих ринків може бути дозволено в разі виконання ще низки вимог: наявності безконтактного температурного скринінгу та диспенсерів з антисептиком на кожному в'їзді - виїзді, кількість відвідувачів, що одночасно перебувають на території ринку, не повинна перевищувати кількості з розрахунку один покупець на 10 кв. м торгової площі ринку, дезінфекція контактних поверхонь щотри години, проведення наприкінці кожного робочого дня прибирання та дезінфекції всіх приміщень, включно зі стаціонарними торговельними місцями, відсутність неконтрольованої (стихійної) торгівлі на прилеглій до ринку території, робочі місця продавців мають перебувати один від одного на відстані не менше ніж три метри.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



