Київ закликають дотримуватися чесних і конкурентних процедур при відборі високопосадовців митної і податкової служб.

Європейський Союз та Сполучені Штати Америки закликають український уряд дотримуватися чесних та конкурентних процедур при проведенні конкурсу на заміщення вакантних посад очільників податкової та митної служб.
"ЄС і США пильно слідкують за призначеннями у Кабінеті міністрів України високопосадовців у митній та податковій службах. Важливо дотримуватися чесних, конкурентних процедур, що ґрунтуються на заслугах, та не ризикувати довготривалими реформами, що їх підтримують міжнародні партнери", - йдеться у спільній заяві, оприлюдненій Посольством США в Україні на своїй сторінці в Twitter.
ЄС і США пильно слідкують за призначеннями у @Kabmin_UA високопосадовців у митній та податковій службах. Важливо дотримуватися чесних, конкурентних процедур, що ґрунтуються на заслугах, та не ризикувати довготривалими реформами, що їх підтримують міжнародні партнери.
У п'ятницю, 24 квітня, Кабмін звільнив очільників Державної митної служби Максима Нефьодова та Державної податкової служби Сергія Верланова. А же у неділю, 26 квітня, було оголошено конкурс на вакантні посади зі строком подання документів до 27 квітня включно.
Тобто, на підготовку пакету потенційним кандидатам дали лише один день. За такою ж процедурою призначали заступників в.о. директорки ДБР Ірини Венедіктової (зараз Венедіктова очолює Офіс генерального прокурора). Зазвичай зібрати документи і вкластися у такі стислі терміни встигають лише заздалегідь попереджені кандидати, що може свідчити про непрозорі умови проведення конкурсу для призначення заздалегідь визначених.
Водночас у понеділок, 27 квітня, стало відомо, що тимчасових очільників податкової і митної служб призначатимуть за спрощеною процедурою – без конкурсу, за результатами співбесіди. Із такою пропозицією виступив міністр фінансів Сергій Марченко, Кабмін підтримав його пропозицію. В уряді обіцяють провести повноцінний конкурс після завершення коронавірусного карантину.


Обов'язки голови Державної митної служби тимчасово виконуватиме керівник одного з департаментів ДМС Ігор Муратов, Державної податкової служби – заступник голови відомства Михайло Титарчук. 
Міністр фінансів Сергій Марченко назвав неочікуване звільнення Максима Нефьодова і Сергія Верланова першим кроком до "перезавантаження Державної митної та Податкової служб", однак сам Нефьодов вбачає у цьому небажання продовжувати реформи.
За даними джерел ZN.UA на Банковій, в Офісі президента розглядають в якості кандидата на посаду головного митника Василя Цушка. Він уже подав декларацію, в якій вказав, що претендує на посаду заступника міністра фінансів.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



