Депутати проголосували за відповідні зміни в постанову про ТСК.

Верховна Рада ухвалила зміни в постанову "Про утворення Тимчасової слідчої комісії Верховної Ради України з питань розслідування оприлюднених в ЗМІ фактів можливих корупційних дій посадових осіб органів державної влади, які призвели до значних втрат доходної частини Державного бюджету України". За документ проголосували 352 народні депутата.
Так, депутати ввели до складу ТСК народного депутата від фракції "Слуга народу" Мар'яна Заблоцького.
Крім того, проект постанови передбачає збільшення часового проміжку, в рамках якого депутати будуть перевіряти інформацію про можливі зловживання на митниці і в податковій. Спочатку парламентарії мали перевірити інформацію про події з вересня 2019 року. Однак, тепер перевірку здійснюватимуть за весь 2019 рік.


Раніше ексміністр фінансів Ігор Уманський після звільнення з цієї посади заявив про те, що в Митній і Податковій службах нібито відбуваються махінації з ПДВ. За його словами, через це держбюджет щомісяця недоотримує 5 млрд грн.
Через деякий час голова Офісу президента Андрій Єрмак заявив, що Уманський може займатися питанням корупції в митниці та податкової як його радник. За його словами, для координації роботи створять міжвідомчу і аналітичну групи.
На Банковій стверджують, що за допомогою колишнього міністра фінансів, Єрмак хоче з'ясувати масштаби корупції в податкових і митних органах, а також скільки грошей через це недоотримує державний бюджет.
Очевидно, що після скандалу з його братом, Андрій Єрмак намагається створити собі імідж борця з корупцією. При цьому за даними ZN.UA, з тонкощами махінацій з ПДВ, про які Уманський публічно заявляв після звільнення, ексміністра ознайомив колишній голова ДФС Роман Насіров.
24 квітня Кабмін звільнив голову податкової Сергія Верланова і керівника митної служби Макисма Нефьодова. За версією міністра фінансів Сергія Марченка, відповідне рішення – це нібито перший крок до "перезавантаження Державної митної та Податкової служб". Одночасно Нефьодов вважає, що це навпаки небажання продовжувати реформи.
Новим головою податкової став Олексій Любченко. За словами міністра фінансів, він підпише контракт на період карантину.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



