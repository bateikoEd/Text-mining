Кабмін передбачив для пенсіонерів два варіанти оплати послуг ЖКГ не виходячи з дому.

Кабінет міністрів України планує в найближчі дні запустити можливість оплати комунальних послуг для пенсіонерів через "Укрпошту" або "гарячі" телефонні лінії банків. Про це інформує прес-служба Кабміну.
Повідомляється, що громадяни, які отримують пенсії та грошову допомогу через банківські установи, зможуть дистанційно сплачувати за спожиті житлово-комунальні послуги. "Для цього вони повинні зареєструватися в системі дистанційного обслуговування або зателефонувати на "гарячу" лінію банку та надати інформацію про перелік ЖКП, які готові оплатити дистанційно, і необхідні дані для оплати послуг з їх рахунків", - йдеться в повідомленні.
Крім того, одержувачі пенсій та допомог також зможуть оплачувати комунальні послуги безпосередньо у листоноші при отриманні пенсії та грошової допомоги, або замовивши відповідну послугу по телефону.
У Кабміні також нагадали, що оплатити житлово-комунальні послуги можна дистанційно через існуючі онлайн-сервіси.

Як відомо, в Україні на час дії карантину, до 24 квітня, особам похилого віку старше 60 років заборонено виходити на вулицю без крайньої потреби.
Раніше повідомлялося про те, що у квітні кияни будуть окремо оплачувати послуги з обслуговування прибудинкових лічильників тепла і води, що складе приблизно 30 гривень за кожний квартал.
 
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



