Трамп анонсував план допомоги великим нафтовим компаніям, основний алгоритм якого – залучення значного об'єму сировини у національні резерви.

В другій половині 29 квітня та на початку торгів 30 квітня різко зросли ціни на нафту. Фахівці пояснюють це тим, що попит на бензин, попри пандемію коронавірусу, почав зростати, а надлишок сировини у сховищах США збільшується не так вже й швидко.
Станом на 9:20 за Києвом котирування американської нафти марки West Texas Intermediate (WTI) піднялися до 16,68 долара за барель. Ціна Brent підскочила до 25,53 долара за барель.
Як відомо, минулого тижня ціна WTI на короткий час падала навіть до від'ємних значень, барель Brent коштував менш як 20 доларів за барель.
Напередодні президент Америки Дональд Трамп повідомив, що зовсім скоро адміністрація Білого Дому оприлюднить план допомоги великим нафтовим компаніям. Основна його мета, як вже згодом пояснив міністр фінансів Стівен Мнучин – додати мільйони барелів нафти до національних резервів США.
 

20 квітня на світових біржах вартість травневих ф'ючерсів на нафту марки WTI досягла негативних значень. Перед закриттям торгів ціна контрактів на поставку нафти в травні досягала -39 доларів за барель. Ситуація на біржі обумовлена надлишком нафти на ринку, що пов'язано із зростанням видобутку при низькому попиті, і переповненості нафтосховищ в США: їх завантаження наближається до граничних показників.
Хоча президент США Дональд Трамп висловив упевненість, що ціни на нафту не будуть такими рекордно низькими дуже довго. Падіння вартості ф'ючерсів він назвав "короткостроковим явищем" і спрогнозував, що вже через місяць ціна нафти американської марки WTI перевищить 25 доларів за барель.
Як писало ZN.UA, падіння цін на нафту марки WTI нижче нуля – це біржова гра, і не означає, що покупцям будуть доплачувати. Але таке падіння відображає основні тенденції ринку, зокрема падіння попиту більш істотне, ніж скорочення видобутку нафти країнами-учасниками ОПЕК+.
Детальніше про наслідки падіння цін на нафту читайте в статті директора НТЦ "Психея" Сергія Сапегіна "Нафта за безцінь?".
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



