Енергоблок Рівненської АЕС буде зупинений заради економії.

Наступним за енергоблоком №2 Запорізької АЕС буде виведений в резерв енергоблок №3 Рівненської АЕС потужністю 1000 МВт. Про це повідомляє прес-служба НАЕК "Енергоатом".
"З урахуванням наданих НЕК "Укренерго" даних про прогнозне збільшення балансових обмежень потужності АЕС в кінці квітня, з метою зменшення негативних наслідків на обладнання енергоблоків АЕС від роботи на зниженій потужності, планується додатково вивести в резерв енергоблок №3 РАЕС (1000 МВт) після планового завершення ремонту та підключення до мережі ТГ-3 енергоблоку РАЕС-2", — сказано в повідомленні.
У компанії нагадали, що раніше вже був виведений в резерв енергоблок №2 Запорізької АЕС.
"Таким чином, протягом двох наступних місяців на АЕС України у вимушеному простої будуть знаходитися 2 енергоблоки сумарною потужністю 2000 МВт", — повідомляє "Енергоатом".
У компанії пояснили, у зв'язку з балансовими обмеженнями в енергосистемі енергоблоки АЕС вимушено працюють на зниженій потужності з 21 лютого. Зокрема, резерв потужності АЕС у період 19-20 квітня досягав 2150 МВт. При цьому на зниженій потужності працювали 8 з 11 працюючих енергоблоків, що призводить до ряду негативних наслідків. Таким чином, повна зупинка двох блоків дозволить іншим працювати на близькому до номінального рівні потужності.


Як повідомлялося, 21 квітня Запорізька атомна електростанція відключила і вивела в резерв енергоблок №2 у зв'язку з балансовими обмеженнями у енергосистемі.
"Укренерго" пояснювали таке рішення загальним падінням споживання електроенергії через свята і карантин на тлі збільшення виробництва електроенергії вітрових і сонячних електростанцій (ВЕС і СЕС) більш ніж в 2 рази.
Раніше повідомлялося про те, що "ДТЕК Енерго зупинило найбільше і найприбутковіше вугледобувне підприємство холдингу – "ДТЕК Павлоградвугілля", в результаті чого 30 тисяч працівників підприємства вивели в простій.
Детальніше про те, чи зможе забезпечити належну ядерну та радіаційну безпеку 15 енергоблоків атомних станцій України керівник, який достеменно не знає важливості принципів і технологічних нюансів роботи ядерної галузі, читайте в статті Алли Єрьоменко "Ядерна кухня" на сайті ZN.UA.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



