Раніше міністерство і держпідприємство "Медичні закупівлі України" обмінялися взаємними звинуваченнями.

У Міністерстві охорони здоров'я стверджують, що державне підприємство "Медичні закупівлі України" планувало закупити костюми малярів замість костюмів біозахисту.
"Вони (МЗУ) не знаходили костюми біозахисту, вони знайшли костюми маляра, а ми не закуповуємо костюми маляра", - повідомив міністр охорони здоров'я Максим Степанов на засіданні уряду 29 квітня.
Так Степанов відреагував на згадку про скасування тендеру на закупівлю 71 тисячі костюмів біозахисту, яку за замовленням міністерства планувало провести ДП "Медичні закупівлі України".
"Я ще раз наголошую, що закупівля тих костюмів, про які ви говорите, що вони вдвічі дешевші, це костюми маляра. Мені здається, що будь-яка людина в змозі відрізнити костюм маляра від костюма біозахисту", - зазначив він у відповідь на критику членкині Комітету ВР з питань здоров'я нації, медичної допомоги і медстрахування Ольги Стефанишиної.
Крім костюмів МОЗ планує закупити 200 апаратів штучної вентиляції легень (ШВЛ). За словами міністра, закупівлю проводитимуть "через уповноважені держпідприємства, які знаходяться у сфері управління МОЗ". Про які саме підприємства йдеться, Максим Степанов не уточнив.
Він також зазначив, що "у МОЗ ні з ким немає жодної конфліктної ситуації". У відповідь Ольга Стефанишина закликала прем'єр-міністра Дениса Шмигаля взяти питання закупівлі апаратів ШВЛ під особистий контроль.


Нагадаємо, 21 квітня ДП "Медичні закупівлі України" заявило, що Міністерство охорони здоров'я України планує закупити 71,374 тисяч костюмів біозахисту за 34,8 млн грн, тоді як захисні костюми відповідної якості можна було придбати кількістю 90 тисяч одиниць за 22 млн грн.
На держпідприємстві стверджували, що після отримання розпорядження МОЗ проаналізували 16 отриманих комерційних пропозицій і перевірили кваліфікацію постачальників. У підсумку постачальником було обрано ТОВ "Текстиль-Контакт".
Договір мав набрати силу з моменту погодження МОЗ, однак міністерство скасувало тендер, мотивувавши рішення тим, що обрані для закупівлі костюми не пройшли сертифікацію ДСТУ EN 14126.
"Погодженню з МОЗ підлягає предмет (зокрема якісні характеристики товару, що закуповується), ціна і термін дії договору, з якого випливає значне господарське зобов'язання державного унітарного підприємства", - пояснили в міністерстві. Додавши, що костюми постачальника призначені не для медичних цілей, а для ремонтних і побутових робіт.
Голова "Текстиль-контакт" Олександр Соколовський, який виграв тендер, заявив, що в Україні немає лабораторій, здатних сертифікувати товар за стандартом EN 14126, а скасування тендеру є спробою МОЗ "переписати правила на ходу".
Докладніше про медичні закупівлі в розпал епідемії коронавірусу читайте в інтерв'ю Алли Котляр із гендиректором ДП "Медичні закупівлі України" Арсеном Жумаділовим у ZN.UA.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



