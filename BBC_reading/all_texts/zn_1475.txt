Україна вимагає повернути близько 200 осіб, незаконно утримуваних бойовиками.

Нове засідання Тристоронньої контактної групи в Мінську у відеоформаті відбудеться у середу, 22 квітня, повідомив віцепрем'єр-міністр з питань реінтеграції тимчасово окупованих територій, представник України в політичній підгрупі ТКГ Олексій Резніков.
На порядку денному – питання припинення вогню на сході України, обміну утримуваними особами, розведення сил у засобів. А також "політичні питання", розповів Резніков в інтерв'ю "Сегодня".
"На порядку денному гуманітарної підгрупи – черговий список обміну. У підгрупі з безпеки – нові точки розведення, припинення вогню і режим тиші. В економічній – питання водопостачання та інші… Переговори щодо подальших етапів обміну, безумовно, триватимуть. В рамках гуманітарної підгрупи ТКГ Україна передала список з близько 200 осіб, яких ми вимагаємо повернути. Відповідно, наступний етап переговорів відбудеться наступного тижня в середу, 22 квітня", - зазначив віцепрем'єр.
Резніков наголосив, що політична дискусія стосуватиметься правових аспектів, які описані в Комплексі заходів Мінських домовленостей, "як про це сказав саміт" (зустріч лідерів нормандської четвірки відбулася у Парижі 9 грудня 2019 року – ред.). Йдеться про законодавство, яке описано в восьми пунктах приміток до пункту 11 відповідного комплексу.
Крім цього, 22 квітня можливе нове обговорення імплементації в українське законодавство так званої "формули Штайнмаєра".
"Також можлива імплементація так званої "формули Штайнмаєра" в закон про особливий порядок місцевого самоврядування в окремих районах Донецької та Луганської областей, який ухвалений у вересні 2014 і діє до цього дня", - додав він.
Водночас питання створення "Консультативної ради" з бойовиками і Росією у статусі спостерігача на засідання 22 квітня, імовірно, не обговорюватимуть.


Нагадаємо, 16 квітня відбувся великодній обмін утримуваними особами між Україною та підконтрольними Росії терористичними угрупованнями "Л-ДНР". З полону бойовиків звільнили 20 українських громадян, до ОРДЛО вирушили 14 бойовиків, диверсантів і агентів російських спецслужб. Дату нового обмін було узгоджено на засіданні Тристоронньої контактної групи 8 квітня.
Посольство США в Україні привітало повернення 20 українців з полону бойовиків. Німеччина і Франція назвали великодній обмін важливим кроком до реалізації Мінських угод. 
Втім, на тимчасово окупованій території Донбасу залишаються сотні незаконно утримуваних українців, яких Росія використовує як козир для тиску на Україну та звільнення свідків власних військових злочинів.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



