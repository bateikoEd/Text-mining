У президентській фракції згадали, що Зеленський та його партія йшли на вибори з антикорупційної риторикою.

Парламентська фракція партії "Слуга народу" наполягає на всебічному і об'єктивному розслідуванні фактів, що зафіксовані на відеозаписах із участю Дениса Єрмака, брата керівника Офісу президента Андрія Єрмака, які оприлюднив член президентської фракції Гео Лерос. Депутати також вказали на неприпустимість будь-якого тиску правоохоронців на фігурантів скандалу.
"Ми закликаємо правоохоронні та антикорупційні органи України провести ретельне розслідування, яке має встановити, чи були факти корупції, а якщо були, то якої шкоди і які саме особи завдали державі... Ми заявляємо про неприпустимість будь-якого тиску під час слідства на учасників цієї ситуації з боку правоохоронних та антикорупційних органів, посадових осіб органів державної влади. Слідство має бути об'єктивним, неупередженим і повинне надати остаточні відповіді на питання, які сьогодні є у народних депутатів, громадськості та всього українського народу", - йдеться в заяві президентської фракції, поширеній увечері в четвер, 2 квітня.
"Слуги народу" також вважають за необхідне з'ясувати, хто і з якою метою документував зустрічі Дениса Єрмака і його помічників з людьми, які претендували на державні посади.
"У разі встановлення факту корупційних діянь або інших злочинів всі винні мають бути покарані відповідно до закону, незалежно від звань, посад, родинних зв'язків та наближеності до влади", - підкреслили автори заяви.
"Слуги народу" нагадали, що Володимир Зеленський та його політична сила активно використовували антикорупційну риторику під час виборів
"Тому ми, як ніхто інший зацікавлені в об'єктивному розслідуванні всіх обставин ситуації навколо згаданих записів", - запевнили члени президентської фракції.

Відзначимо, що заява фракції з'явилося після зустрічі депутатів із Володимиром Зеленським та Андрієм Єрмаком на Банковій, про що повідомляло ZN.UA. На цій зустрічі президент заступився за голову Офісу, назвав Єрмака "своїм другом", а депутата-викривача Лерос – "аферистом".
Єрмак, у свою чергу, назвав Лероса своїм "особистим ворогом" і звинуватив у "зливі" компромату свого попередника Андрія Богдана.
За даними ZN.UA, опубліковане Леросом 13-годинне відео – це уривки з оперативної відеозйомки СБУ загальною тривалістю майже 100 годин, і на цих записах зафіксовані факти передачі грошей.


Нагадаємо, 29 березня народний депутат Гео Лерос оприлюднив відеозаписи, на яких брат керівника Офісу президента Денис Єрмак обговорює з рядом осіб можливість призначення на державні посади. 
Дати на записах свідчать про те, що вони зроблені в період з серпня по вересень 2019 року. У розмовах фігурують посади в "Укрзалізниці", в Міністерстві інфраструктури, Київської митниці тощо. 
Люди, які позиціонуються як помічники Дениса Єрмака, відкрито обговорюють отримання грошей за організацію таких зустрічей. 
Андрій Єрмак підтвердив, що на записах – його брат Денис. При цьому керівник ОП пообіцяв звернутися до СБУ та ДБР, щоб слідство з'ясувало достовірність відеозаписів, хто і за яких обставин їх зробив, і як вони опинилися в Лероса. Єрмак звинуватив депутата в переході "червоних ліній" і переслідуванні власних інтересів, а також пообіцяв, що "тому доведеться відповідати публічно за кожне слово". ДБР відкрило щодо Лероса кримінальне провадження за чотирма статтями Кримінального кодексу.
У свою чергу, Лерос передав відеозаписи до НАБУ, попросивши керівництво Бюро відкрити кримінальне провадження та перевірити можливу причетність Єрмака до злочинів.
"Схеми" ідентифікували ключових фігурантів відео: ними виявилися товариш Дениса Єрмака Сергій Шумський і підприємець з Харкова Дмитро Штанько, який і здійснював відефіксацію. Судячи зі змісту розмов, Шумський за гроші організовував зустрічі "пошукачів" посад із Денисом Єрмаком.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



