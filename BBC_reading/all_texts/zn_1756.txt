ЗСУ дали відсіч окупантам на Донеччині та Луганщині, втрати противника уточнюються.

Бойовики російсько-окупаційних формувань посилили обстріли позицій Об'єднаних сил у Луганській і Донецькій областях, активно застосовуючи міномети. У четвер, 23 квітня, окупанти 11 разів порушили режим припинення вогню. На ворожі обстріли бійці Збройних сил України відповідали вогнем зі штатного озброєння. У ході бойових дій поранення отримали троє українських військовослужбовців. Втрати противника уточнюються, повідомили в пресцентрі штабу ООС.
Противник зосередив обстріли переважно в зоні відповідальності оперативно-тактичного угруповання "Схід".
Позиції ЗСУ поблизу Авдіївки, Новоселівки Другої, Новотроїцького і двічі в районі Старогнатівки на Донеччині окупанти обстрілювали з гранатометів, великокаліберних кулеметів і стрілецької зброї.
Українські укріплення на підступах до Мар'їнки противник накрив вогнем з мінометів калібру 82 міліметри.
По Новомихайлівці бойовики двічі відкривали вогонь з гранатометів, а по Павлополю били зі стрілецької зброї.
Опорні пункти ЗСУ в районі Оріхового на Луганщині також опинилися під вогнем ворожих 82-мм мінометів. Новозванівку окупанти обстріляли з автоматичних станкових гранатометів.

У ході бойових дій поранення отримали троє українських військовослужбовців. Поранених бійців доставили до госпіталю, де їм надають необхідну допомогу.
О 15:15 штаб повідомляв про поранення двох військовослужбовців під час ворожого обстрілу позицій ЗСУ під Новомихайлівкою.

"З допомогою штатного озброєння, українські воїни вчасно припинили злочинні дії окупаційних військ. Ворог отримав гідну відсіч... Втрати противника уточнюються", - відзначили в штабі.


26 червня 2019 року  українські підрозділи під контролем ОБСЄ були відведені від Станиці Луганської. З 29 по 31 жовтня тривало відведення ЗСУ від Золотого на Луганщині, 9-11 листопада проходило розведення в районі Богданівки і Петрівського на Донеччині.
Однак після відведення ЗСУ вогнева активність бойовиків лише зросла. За перші півтора місяці 2020 року противник майже 150 разів застосував ствольну артилерію і важкі міномети, витративши близько 1,5 тис. боєприпасів.
Уранці 18 лютого бойовики прикриттям артилерії намагалися вчинити прорив через лінію розмежування поблизу Золотого на Луганщині, а ворожі ДРГ штурмували спостережний пост "Лазня". Всього суперник випустив понад 400 артилерійських снарядів і мінометних мін.
У березні противник розстріляв з ПТРК чотири вантажівки ЗСУ, убивши чотирьох і поранивши 18 українських військовослужбовців. Усього в березні зоні ООС загинули 12 українських бійців.
Детальніше про ситуацію в зоні ООС і сценарії її розвитку читайте в матеріалах Юрія Бутусова "Війна Зеленського: чи можна зупинити Путіна розведенням?" і "Шлях війни" для "Дзеркала тижня. Україна".
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



