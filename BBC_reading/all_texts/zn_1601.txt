Справа слухатиметься в Окружному адміністративному суді Києва.

Окружний адміністративний суд Києва відкрив провадження за позовом, в якому оскаржується розпорядження уряду щодо закриття державних кордонів України для профілактики поширення корона вірусної інфекції, повідомляє пресслужба суду.
Позивач, ім'я якого не розголошується, просить суд визнати протиправним розпорядження Кабінету міністрів від 14 березня 2020 року "Про тимчасове обмеження перетинання державного кордону, спрямоване на запобігання поширенню на території України гострої респіраторної хвороби COVID-19, спричиненої коронавірусом SARS-CoV-2".
А також скасувати розпорядження у частині тимчасового закриття пунктів пропуску на кордоні для міжнародного пасажирського залізничного, повітряного та автомобільного (для автобусів) сполучення.
Суд ухвалив розглядати справу за правилами загального позовного провадження, підготовче засідання призначено на 18 травня.
Станом на 22 квітня в Україні зафіксовано 6125 випадків коронавірусної хвороби COVID-19, за добу діагноз підтвердили у 415 українців. Для понад 160 хворих захворювання стало смертельним.


Карантин в Україні діє з 12 березня, 6 квітня карантинні обмеження посилили. Відтепер українці не можуть виходити з дому без документів і маски, відвідувати парки та пересуватися великими групами. Штраф за порушення карантину – від 17 до 34 тисяч гривень.
У президента Володимира Зеленського та в уряді вважають, що карантин варто продовжити до травня. А послабити карантинні заходи можна буде не раніше, ніж на початку наступного місяця.
Зараз в країні заборонені регулярні та нерегулярні перевезення пасажирів автомобільним транспортом у приміському, міжміському внутрішньообласному і міжобласному сполученні. Також заборонені залізничні перевезення, припинено авіасполучення як внутрішнє, так і міжнародне.
16 березня Україна закрила кордони для іноземців. В рамках заборони, на територію країни не могли в'їхати іноземці та громадяни без громадянства. Наприкінці березня Україна повністю закрила свої кордони.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



