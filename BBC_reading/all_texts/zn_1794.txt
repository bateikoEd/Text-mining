На сайті Мінекономіки розміщено всього сім висновків про здійснення ДПП.

Держава не особливо прагне залучати приватний бізнес для реалізації довгострокових фінансово містких проектів на умовах державно-приватного партнерства (ДПП). Такий висновок можна зробити виходячи з поточної ситуації проектів і планів влади. Про це у своїй статті для ZN.UA пише Ірина ЗАПАТРІНА, доктор економічних наук, професор.
"На практиці у нас і до коронавірусу не виявляли особливого інтересу до реалізації проектів ДПП... На сайті Мінекономіки розміщено сім висновків про здійснення ДПП, шість з них позитивні, у тому числі двох концесійних проектів у морських портах, що підготовлені за ініціативи Мінінфраструктури. Чотири пропозиції ініційовані бізнесом. Практично всі вони рухаються з черепашачою швидкістю. По одному з цих проектів ("Енергетичний міст: Україна—ЄС") переможець визначений на початку серпня 2019 року, але досі не може приступити до переговорів щодо підписання договору. Ще по одному, який передбачає будівництво вантажного терміналу в аеропорту "Бориспіль", рішення про здійснення ДПП прийняли в березні 2019-го. Інформації про те, що сьогодні відбувається з цим проєктом, у відкритих джерелах немає. Скоріш за все, нічого. По інших двох проєктах, які подані у Мінінфраструктури наприкінці 2018 року та одержали позитивні висновки, досі не прийнято жодних рішень (за законом це мало відбутися протягом трьох місяців після їх ініціювання)", - пише автор.
За її словами, все це свідчить про небажання публічної влади розбиратися в нових інноваційних підходах, застосовуваних у рамках ДПП, про її схильність продовжувати робити все по-старому, а також про її непідготовленість до рівноправного діалогу з бізнесом.
"Плани посткризового відновлення економіки України та залучення до цього процесу приватних інвестицій поки не озвучені. Чекаємо... Але навіть у разі їх появи приватний бізнес, перш ніж прийняти рішення про свою участь у цьому процесі, поцікавиться успіхами своїх колег, які на свій страх і ризик вирішили запропонувати державі послуги з модернізації інфраструктури", - резюмує автор.


Детальніше про плюси і мінуси залучення приватного бізнесу для реалізації довгострокових фінансово ємних проектів на умовах державно-приватного партнерства (ДПП) читайте в матеріалі Ірини ЗАПАТРІНОЇ, доктора економічних наук, професора – "Бізнес і влада: уроки пандемії".
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



