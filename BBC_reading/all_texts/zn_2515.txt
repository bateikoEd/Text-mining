Спеціальні посвідчення видаватимуть, якщо їх рекомендуватиме ВООЗ.

В Україні можуть почати видавати "паспорти здоров'я", які свідчитимуть про те, що людина перехворіла COVID-19 та набула до нього імунітет. Такі документи запровадять, якщо їх рекомендуватиме ВООЗ. Про це заявила очільниця Держтуризму Мар'яна Олеськів в інтерв'ю інформагенції "Інтерфакс-Україна".
"Якщо це буде впроваджено у світі й рекомендовано Всесвітньою організацією охорони здоров'я, це буде впроваджено також і в Україні. Але для цього у світу має бути розуміння, який тест можна вважати доцільним і за скільки часу його потрібно проводити, але на це поки що відповідей немає, і чіткої процедури видачі таких паспортів жодна країна поки що не має", - заявила Олеськів.
Голова Держтуризму також додала, що наразі розробляються нові санітарно-гігієнічні норми у сфері туризму. До них ввійдуть такі правила як: проходження персоналом температурного скринінгу, відстань між столиками і кількість людей на квадратний метр у закладах харчування, неможливість доступу до їжі самих туристів, певну відстань на рецепції між людьми, дезінфектори, які має бути встановлено у визначених місцях, обмеження щодо басейнів і СПА, дистанціювання між людьми на пляжах.
Робота хостелів теж зміниться – найближчим часом вони не мають заселяти по кілька людей в одну кімнату.
"Щодо транспорту нині норми розробляє Міністерство інфраструктури. Зокрема, використання лише посадкових місць, масок, дезінфекторів. Якщо брати авіаіндустрію, то багато хто говорить, що крісло посередині зайнято не буде, але тоді зросте вартість перевезень. Так, наприклад, керівник Ryanair сказав, що це все дурниця і що так не буде, всі сидітимуть так, як сиділи. Сьогодні світ ще не знає, як все це працюватиме", - додала Олеськів.


Раніше ВООЗ повідомляла про те, що уряди багатьох країн планують видавати певний документ, який засвідчував би те, що людина набула антитіла до коронавірусу і не становить загрозу для навколишніх.Однак організація зазначила, що досі не було підтверджень тому, що людина не може повторно заразитись COVID-19.
Ба більше, китайські вчені з Фуданьського університету в Китаї виявили, що не у всіх заражених виробляються антитіла до вірусу. Це відкриття поставило під сумнів ефективність пасивної терапії антитілами та вакцинації. 
Однак, нещодавнє відкриття науковців з Південної Кореї показало, що COVID-19  не призводить  до хронічних захворювань, оскільки не з'єднується з ДНК клітин людини, а інфікуватися коронавірусом повторно неможливо.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



