Це надасть додаткові правові інструменти боротьби за українські культурні цінності в анексованому Криму й окупованому Донбасі.

Верховна Рада прийняла законопроект №0036 "Про приєднання України до Другого протоколу до Гаазької конвенції про захист культурних цінностей у випадку збройного конфлікту 1954 року". Документ підтримав 321 народний депутат.
Протокол деталізує положення зазначеної Конвенції для того, щоб її можна було застосувати в період збройного конфлікту. Також протокол регламентує процедуру щодо вдосконалення захисту культурних цінностей, як у мирний час, так і в період збройного конфлікту. Це стосується і захисту культурних цінностей на окупованій території, якою в Україні є Крим і Донбас. Документ створює систему посиленого захисту спеціально виділених категорій культурних цінностей
Згідно з протоколом, застосовувати принцип "воєнної необхідності" можна з додатковими обмеженнями. Документ також вводить інститут "посиленого захисту". У другому протоколі регламентовано питання щодо кримінального переслідування за злочини проти культурних цінностей. Також документ розширює і підсилює відповідальність за злочини у сфері охорони культурної спадщини в разі збройного конфлікту
Другим протоколом передбачено захист культурних цінностей на окупованій території. Так, згідно з документом заборонені:
- будь-який незаконний експорт, інше вилучення або передача права власності на культурну цінність;
- будь археологічні розкопки. Винятком є випадки, коли розкопки потрібні для охорони, обліку або збереження культурної цінності;
- будь-які модифікації або зміни виду використання культурної цінності, які приховають або знищать свідчення культурного, історичного або наукового характеру.
Завдяки ратифікації документа Україна зможе просити у ЮНЕСКО технічну допомогу в організації захисту своїх культурних цінностей. Також тепер можливі звернення з проханням допомогти з підготовчими, профілактичними та організаційними заходами на випадок надзвичайних ситуацій. Крім того, ратифікація Другого протоколу дозволить Україні отримати додаткові інструменти в організації здійснення моніторингу та охорони культурних цінностей на тимчасово окупованих територіях.


На початку квітня ЮНЕСКО провела чергову інформаційну зустріч з ситуації в анексованому Росією Криму. Зокрема, доповіді, які підготували офіс Верховного Комісара ООН з прав людини, представник з питань свободи преси ОБСЄ, Міжнародна рада з охорони пам'яток та історичних місць, а також Amnesty International, свідчать про те, що ситуація на окупованому півострові в сферах компетенції ЮНЕСКО погіршується.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



