Заступники директора ДБР по черзі керуватимуть відомством, поки нового голову не оберуть на конкурсі.

Перший заступник директора Державного бюро розслідувань та колишній адвокат засудженого за держзраду екс-президента Віктора Януковича Олександр Бабіков може стати тимчасовим виконувачем обов'язків голови ДБР. Про це нинішній т.в.о. директора ДБР Олександр Соколов розповів в інтерв'ю "Українській правді".
Соколов пояснив, що згідно із законом про ДБР, у разі відсутності директора його обов'язки по черзі, по 60 днів кожен, виконують заступники. Після того, як Верховна Рада призначила Ірину Венедіктову генеральним прокурором, Соколов став т.в.о. директора ДБР, оскільки Бабіков перебував у відпустці.
"У нас в законі написано, що у разі відсутності директора, повноваження виконують перший заступник, заступники по черзі по 60 днів... Я був один. Зібрав юристів, зібрав кадри. Бабіков у відпустці. Його як? Відкликати? А хто відкличе? Венедіктова вже призначена, вона не може підписувати накази. І було прийнято рішення, оскільки був цей 60-денний термін, я сам на себе підписав наказ, я приступаю до виконання обов'язків", - розповів Соколов.
Після закінчення першого 60-денного терміну, ймовірно, обов'язки директора ДБР тимчасово виконуватиме Бабіков.
"Закінчується 60-денний термін, і "адвокат диявола" Бабіков, як ви всі про нього пишете, стане в.о. директора ДБР. На 60 днів. Якщо не будуть обрані інші заступники", - підсумував Соколов.


27 березня президент Володимир Зеленський підписав указ про призначення Ірини Венедіктової генпрокурором. Запропоновану Зеленським кандидатуру підтримали 269 народних депутатів. При цьому у фракції "Слуги народу" не вистачило власних голосів для прийняття рішення. Зеленському допомогли "Опозиційна платформа – За життя", групи "За майбутнє", "Довіра" та позафракційні депутати.
Ірина Венедіктова очолювала ДБР з 27 грудня 2019 року після звільнення Романа Труби.  20 січня вона призначила Олександра Бабікова та Олександра Соколова своїми заступниками.
Призначення Бабікова викликало обурення в родин Героїв Небесної Сотні і їх адвокатів, адже ця посада передбачає контроль за перебігом розслідування справ Майдану. Громадські організації виступили зі спільною заявою й закликали тимчасову директорку ДБР Ірину Венедіктову не призначати адвоката Януковича на посаду свого заступника.
Сама Венедіктова заявила, що підрозділ з розслідування справ Майдану підпорядкований виключно директору ДБР, обов'язки якого виконує вона. А реакції громадськості є "інформаційною атакою, спрямованою на дискредитацію кадрових призначень у ДБР".
Докладніше про "перезавантаження" правоохоронного органу та суперечливі кадрові призначення у відомстві читайте в матеріалі Олександра Лємєнова "ДБР: як упорядкувати хаос?".
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



