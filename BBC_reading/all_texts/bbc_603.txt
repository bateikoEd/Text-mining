Копирайт изображения
THE DUCHESS OF CAMBRIDGE
У четвер принц Луї відзначає свій другий день народження, і на честь цієї події його батьки, герцог і герцогиня Кембридзькі, поділилися світлинами хлопчика, який намалював веселку - символ надії в часи епідемії коронавірусу.
Британські діти по всій країні малюють веселки і вивішують малюнки у вікнах своїх будинків, на деревах, або надсилають їх до лікарень на підтримку медиків, які борються за життя пацієнтів.
Принц Луї зробив відбитки своїх долоньок у кольорах веселки. Найімовірніше, він займався цим разом зі своїми старшими братом і сестрою, принцом Джорджем і принцесою Шарлоттою, що отримали таке завдання у школі, як і інші діти у Британії.
Нещодавно герцогиня Кейт, сміючись, зізналася, що не сказала дітям про те, що почалися великодні канікули, і навчання вдома тривало всі два тижні канікул.
"Я зробила це, щоб якось упорядкувати наше життя. Добре, що зараз є стільки підказок і вправ в інтернеті, які можна робити разом з дітьми. Тому ми не займалися виключно навчанням", - пояснила Кейт.
Вона також зізналася, що була здивована, наскільки її діти поінформовані про те, що відбувається, - пандемію коронавірусу, і намагається обговорювати це з ними у доступній для них формі.
Єлизавета II і три спадкоємці: нове фото королівської родини
Принцесі Шарлотті - чотири. Герцогиня Кейт виклала кілька її нових фото
Фото принца Луї зробила сама Кейт у королівському маєтку Сандрінгем у графстві Норфолк, де родина перебуває від початку карантину.
Герцогиня Кембридзька захоплюється фото і неодноразово публікувала фотопортрети своїх дітей, зроблені власноруч.
Її роботи отримали схвальні відгуки. Дружина принца Вільяма також є патронесою Королівського фотографічного товариства Великої Британії.
Дідусь принца Луї принц Чарльз і його дружина герцогиня Корнуольська привітали свого онука з днем народження у Twitter.
Принц Луї Артур Чарльз Кембридзький - п'ятий у черзі на британський престол після свого діда принца Чарльза, батька принца Вільяма і старших брата і сестри.
Він народився 23 квітня, у День святого Георга, у приватному крилі лондонської лікарні Сент-Мері.
Хлопчика хрестив архієпископ Кентерберійський Джастін Велбі у королівській каплиці Сент-Джеймського палацу в присутності родини і друзів.
Хочете отримувати найважливіші новини в месенджер? Підписуйтеся на наш Telegram або Viber!
