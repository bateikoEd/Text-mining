Тимошенко зазначив, що зараз українцям варто залишатися вдома попри те, заробітчани вони, чи ні.

Українцям не забороняли виїжджати на роботу за кордон, оскільки це неможливо. Проте, цей процес можна обмежити, в інтерв'ю LIGA.net повідомив заступник глави ОП Кирило Тимошенко.
За його словами, українська сторона робить все можливе, аби дати  робітникам альтернативу роботи за кордоном - дешеві кредити малому і середньому бізнесу, а також перспектива доступної іпотеки в районі 10%.
"Ми два тижні вже відпрацьовуємо з Міністерством фінансів, президент їм ставить завдання, щоб у нас були реально дешеві кредити - 5-9%", - сказав Тимошенко.
Чиновник зазначив, що зараз українцям варто залишатися вдома попри те, заробітчани вони, чи ні. За його словами, держава хоче зрозуміти причину виїзду українців за кордон. Якщо будуть офіційні запити на довгострокову роботу, їх розглянуть МЗС і уряд. При цьому він не пояснив, на підставі чого влада має право приймати подібні рішення за людей.
"Ми не хочемо, щоб це були туристи, які через три дні або тиждень повернуться в країну, і ми не будемо знати, що з ними робити. Ми тільки налаштували нормальну систему обсервації завдяки додатку Дій вдома", - сказав Тимошенко.
 

Напередодні очільник МЗС України Дмитро Кулеба зазначив, що наразі зусилля України спрямовані на те, щоб  забрати своїх громадян з-за кордону, аби карантин вони пережили у безпечних та максимально комфортних умовах. На цьому фоні дозвіл трудової міграції здавався б нелогічним.
Нагадаємо, прем'єр-міністр Денис Шмигаль заявив, що банки введуть пільгову програму кредитування під 3% - "Нові гроші", - для заробітчан, які повернулися в Україну.
Прем'єр-міністр припускає, що пільгова програма буде передбачати відстрочку сплати тіла кредиту і, можливо, кредитні канікули для відсотків.
За його словами, кредитну програму представлять на наступному тижні. Зараз уряд обговорює її умови з банкірами.
Раніше повідомлялося, що уряд не хоче відпускати заробітчан, які повернулися в Україну через закриття кордонів у зв'язку зі спалахом COVID-19, назад на роботу в інші країни. Навіть за умови, що ці держави спеціально для них будуть послаблювати карантин і допомагати з виїздом.
Крім того, уряд планує створити нові робочі місця в ряді галузей: соціальній, бюджетній сферах або у "великому будівництві" (будівництві та ремонті доріг та об'єктів соціальної інфраструктури).
При цьому Шмигаль вважає, що працівники не будуть виїжджати з України, якщо їх зарплата в Україні буде на 300-400 євро менше.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



