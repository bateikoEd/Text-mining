Бойових втрат серед українських військовослужбовців немає.

Бойовики російсько-окупаційних формувань продовжують обстрілювати українські позиції в зоні проведення операції Об'єднаних сил, ігноруючи режим припинення вогню. У четвер, 2 квітня, противник вісім разів порушив перемир'я, задіявши міномети і піхотну зброю. Бійці ЗСУ відповідали на ворожі обстріли вогнем зі штатноого озброєння й успішно придушували вогневі точки противника. Бойових втрат серед українських військовослужбовців немає, повідомляє пресцентр штабу ООС.
Усі збройні провокації було зафіксовано в зоні відповідальності оперативно-тактичного угруповання "Схід" у Донецькій області.
Опорний пункт Збройних сил України поблизу населеного пункту Піски окупанти тричі накривали вогнем з мінометів калібру 82 міліметри, а також обстрілювали з РПГ і великокаліберних кулеметів.
Українські позиції поблизу Павлополя опинилися під вогнем важких мінометів: противник випустив по них шість 120-мм міг.
Окраїни Авдіївки двічі зазнали ворожих обстрілів: противник випустив чотири 82-мм мінометних міни, бив зі станкових (СПГ) та ручних протитанкових (РПГ) гранатометів, а також великокаліберних кулеметів.
Проти захисників Богданівки бойовики задіяли СПГ і великокаліберні кулемети, а по Старогнатівці – били зі стрілецької зброї і підствольних гранатометів.
"На всі обстріли українські військовослужбовці давали жорстку відповідь з наявного озброєння, змушуючи окупантів припинити будь-які активні дії... Втрат серед військовослужбовців Об'єднаних сил немає", - запевнили в штабі.



26 червня 2019 року  українські підрозділи під контролем ОБСЄ були відведені від Станиці Луганської. З 29 по 31 жовтня тривало відведення ЗСУ від Золотого на Луганщині, 9-11 листопада проходило розведення в районі Богданівки і Петрівського на Донеччині.
Однак після відведення ЗСУ вогнева активність бойовиків лише зросла. За перші півтора місяці 2020 року противник майже 150 разів застосував ствольну артилерію і важкі міномети, витративши близько 1,5 тис. боєприпасів.
Уранці 18 лютого бойовики прикриттям артилерії намагалися вчинити прорив через лінію розмежування поблизу Золотого на Луганщині, а ворожі ДРГ штурмували спостережний пост "Лазня". Всього суперник випустив понад 400 артилерійських снарядів і мінометних мін.
У березні противник розстріляв з ПТРК чотири вантажівки ЗСУ, убивши чотирьох і поранивши 18 українських військовослужбовців.
Детальніше про ситуацію в зоні ООС і сценарії її розвитку читайте в матеріалах Юрія Бутусова "Війна Зеленського: чи можна зупинити Путіна розведенням?" і "Шлях війни" для "Дзеркала тижня. Україна".
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



