"Для Венедіктової в цій історії є особистий сюжет".

Відкриття справи про Петра Порошенка – абсурд і юридичний треш, це також можна розцінювати як продовження переслідування п'ятого президента України. Так рішення генпрокурорки Ірини Венедіктової прокоментували адвокати колишнього гаранта Ілля Новиков та Ігор Головань, пише "Українська правда".
Новиков зазначив, що конкретно це рішення – це спроба завернути в нову обгортку ситуацію, яка розвивалася напередодні відставки прокурора Рябошапки.
"Були опубліковані проекти підозр, які Венедиктова намагалася переконати Рябошапку підписати. Рябошапка відмовився. В одному зі своїх інтерв'ю він називав це "юридичним трешем". Я можу з ним погодитися, це дійсно юридичний треш - спроба переводити в кримінальну площину питання конституційних повноважень президента щодо призначення суддів - це треш", - додав він.
Також Новиков зазначив, що в справі проти Порошенка немає жодного правового змісту, натомість це лише спроба дискредитувати Верховний Суд та усіх його суддів як всередині країни, так і на міжнародному рівні.
"Для Венедіктової в цій історії є особистий сюжет. Вона свого часу не пройшла конкурс на посаду судді Верховного суду, а тепер відкриває справу щодо тих, хто цей конкурс пройшов", - додав Новиков.
Ігор Головань зазначив, що чи не основним завданням Ірини Венедіктової на посаді генпрокурорки є інтенсифікування переслідування п'ятого президента.
"Реєстрація проваджень щодо видання президентом указів, тобто щодо реалізації президентом конституційних повноважень - це абсолютний юридичний абсурд.Справа була заведена в тому числі за статтею 364 (зловживання владою), ця стаття підслідних тільки НАБУ, але розслідування віддано в ДБР, яким раніше керувала Венедіктова", - додав Головань.
Нагадаємо, що новопризначена генеральна прокурорка Ірина Венедіктова внесла до Єдиного реєстру досудових розслідувань подання проти колишнього президента України Петра Порошенка. Подання стосується неправомірних дій колишнього гаранта при призначеннях до Верховного Суду у 2017 та 2019 роках.


Раніше колишній генеральний прокурор Руслан Рябошапка підтвердив, що підготовлений Державним бюро розслідувань проект повідомлення про підозру п'ятому президенту України Петрові Порошенку є юридично необґрунтованим і незаконним.
Рябошапка також дав зрозуміти, що він не дуже високо оцінює професійні та етичні якості Ірини Венедіктової, яка замінила його на посаді генпрокурора.
На екстреному засіданні 5 березня Верховна Рада відправила у відставку генпрокурора Руслана Рябошапку. Його звільнили голосами 179 депутатів від "Слуги народу", 36 членів проросійської фракції "Опозиційної платформи – За життя", а також представників груп "За майбутнє", "Довіра" та позафракційних парламентаріїв.
Одним з приводів для звільнення Руслана Рябошапки з посади генпрокурора стала його відмова підписувати проект повідомлення про підозру п'ятому президенту України.
27 березня президент Володимир Зеленський підписав указ про призначення Ірини Венедіктової генпрокурором. Запропоновану Зеленським кандидатуру підтримали 269 народних депутатів. При цьому у фракції "Слуги народу" не вистачило власних голосів для прийняття рішення. Зеленському знову допомогли "Опозиційна платформа – За життя", групи "За майбутнє", "Довіра" та позафракційні депутати.
Голова фракції "Слуги народу" Давид Арахамія заявив, що "останньою краплею" стало непідписання Рябошапкою підозр Петрові Порошенку. Зеленський дорікнув генпрокуророві в тому, що той "не продемонстрував результату".
Головний експерт StateWatch Олександр Леменов констатує, що ДБР підготувало проект підозри Петроіі Порошенку з грубими процесуальними помилками і безсенсовним нагромадженням цитат із законів. Не підписавши підозри, Рябошапка фактично вберіг прокуратури та керівництво держави від неминучої ганьби в судах.
Детальніше про те, як у ДБР підготували "якісний" проект підозри Порошенку, читайте в статті Олександра Леменова для ZN.UA.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



