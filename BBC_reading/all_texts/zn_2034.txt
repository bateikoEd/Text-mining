За словами Юрія Бутусова, у Зеленського була ідея і на рахунок Давіда Сакварелідзе.

Кабінет міністрів України відкликав кандидатуру експрезидента Грузії Міхеїла Саакашвілі як кандидата на посаду віцепрем'єра з питань реформ, написав у Facebook Юрій Бутусов. Журналіст також розповів, що у президента Володимира Зеленського була ідея призначити головою Державного бюро розслідування ексзаступника генпрокурора Давіда Сакварелідзе.
"Кабмін відкликав з Верховної Ради подання на призначення Михайла Саакашвілі віцепрем'єр-міністром з реформ. Призначення Михайла Саакашвілі у фракції "Слуга народу" заблоковано", - йдеться в повідомленні.
За словами Бутусова, у фракції "Слуга народу" вдалося зібрати 140-170 голосів за призначення Саакашвілі на зазначену посаду. Однак, в партійному чаті трохи більше 100 осіб виявили бажання підтримати таке призначення.
"Голосів немає, тому що президент Володимир Зеленський вирішив не виступати зараз публічно на підтримку Саакашвілі. Для того, щоб Саакашвілі зібрав 226 голосів, "Слуги" повинні дати гарантовано 190-200 голосів своєї фракції з 248. Можливо, щось зміниться, адже президентом правлять емоції, але зараз ВП дала відбій. Замість голови ВП Андрія Єрмака завдання збору голосів перекладено на голову фракції Давида Арахамию - тобто навіть статус парламентера знижений", - зазначив журналіст.
Він також додав, що президент Зеленський все ж може домогтися призначення експрезидента Грузії на посаду віцепрем'єра з питань реформ. Але для цього гаранту необхідно взяти на себе відповідальність і виконати нові вимоги груп впливів у фракції "Слуга народу". Однак, за словами Бутусова, "масштаби такого розміну до цього моменту президент не усвідомлював".
"А зараз, коли в обмін на підтримку всі незадоволені висунула свої вимоги, ОП стала думати над ціною питання. Офіс президента розуміє, що провал переговорів із Саакашвілі завершиться скандалом, тому обмірковує, що запропонувати Саакашвілі замість реформ в уряді", - написав журналіст.
Він повідомив, що зараз розглядається варіант висунення Саакашвілі на виборах міського голови Одеси як кандидата від "Слуги народу" з максимальною підтримкою влади, і політичної і фінансової.
Також за словами Бутусова, провалилася ідея призначення колишнього заступника генпрокурора Давіда Сакварелідзе головою Держбюро розслідувань. Ідею висунути соратника Саакашвілі на посаду голови ДБР висловив президент. Як зазначив журналіст, Зеленський озвучив її широкому колу своєї команди, і багато хто вже почав вітати Сакварелідзе. Однак безпосередньо з можливим кандидатом з Офісу президента донині ніхто так і не говорив.
"Зеленський не озвучив, які саме реформи він хотів би реалізувати руками Саакашвілі, яких результатів він хоче добитися в управлінні країною. Це говорить про те, що призначення Саакашвілі президент розглядав не як шлях реформ, а як суто медійну гру. Кадри треба підбирати під цілі, а заради того, щоб хвалити владу на ток-шоу", - зазначив Бутусов.
За його словами, такий підхід серйозно послабить довіру і до подальших ініціатив Банкової. Зеленський не бореться за вплив, і цей вплив поступово переходить в кабінети його команди, яка все більше розходиться різними конкуруючими таборами.



22 квітня Міхеїл Сакашвілі повідомив про те, що президент запропонував йому стати віцепрем'єром з питань реформ. В ОП підтвердили, що Зеленський обговорював можливість співробітництва з експрезидентом Грузії.
Депутати парламентської фракції "Слуга народу" заявляли про те, що не приймали рішення голосувати за призначення Саакашвілі віцепрем'єром. Так, за словами Ірини Верещук, більшість фракції не готова підтримати призначення Саакашвілі з різних причин політичного і правового характеру.
Посольство Грузії в Україні заявило про те, що можливе призначення Саакашвілі віцепрем'єром у Тбілісі можуть розцінити як недружній крок Києва. У свою чергу прем'єр-міністр Грузії зазначив, що у випадку такого призначення, з України відкличуть посла.
Нагадаємо, що в Грузії Міхеїл Саакашвілі двічі засуджений за перевищення і злісне перевищення службових повноважень. У себе на батьківщині експрезидента Грузії оголосили в розшук.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



