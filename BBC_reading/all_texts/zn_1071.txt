Учасники ТКГ погодили дату обміну, але Кремль ще не надав остаточні списки.

Росія ще не надала письмове підтвердження готовності провести запланований обмін утримуваними особами, повідомив міністр з питань тимчасово окупованих територій і внутрішньо переміщених осіб Олексій Резніков. Він нагадав, що на консультаціях Тристоронньої контактної групи 8 квітня сторони домовилися провести обмін не пізніше Великодня, а також констатував, що майбутній обмін не буде відповідати формату "всіх на всіх".
"Принципово в середу... ми домовилися, прозвучала дата – не пізніше 17 квітня. Щоб до Великодня, щоб у ці свята наші люди могли зустріти на підконтрольній території Україні... Ми очікуємо остаточно підтвердження від російської сторони, точної кількості і точних прізвищ, які вони готові включити в обмін", - розповів Резніков в ефірі телеканалу "Україна 24" у п'ятницю, 10 квітня.
За словами міністра, Україна кожен день чекає підтвердження, що РФ повинна передати спецпредставниці ОБСЄ в ТКГ Хайді Грау.
"Але сьогодні зрозуміло, "всіх на всіх" не буде. Буде певна кількість людей, і я б не хотів навіть зараз називати ні прізвища, ні цифри, тому що вони змінюються щомиті, щохвилини, щодня", - підсумував Резніков.


Нагадаємо, 9 грудня 2019 року  у Парижі відбувся перший з 2016 року саміт у нормандському форматі.
Учасники зустрічі підтримали припинення вогню, обмін у форматі "всіх на всіх" до 31 грудня, допуск Червоного Хреста до всіх утримуваних осіб, розведення військ на трьох ділянках, розширення мандата СММ ОБСЄ та продовження розмінування.
29 грудня на КПВВ "Майорське" відбувся обмін утримуваними особами між Україною і підконтрольними Росії терористичними угрупованнями "Л-ДНР".
З окупованої території повернулися 76 людей: четверо зі"списку на обмін" вирішили залишитися з родинами в ОРДЛО. Серед звільнених українців: 12 бійців ЗСУ і 64 цивільних заручники.
Українська сторона видала бойовикам 127 осіб, ще 14 відмовилися повертатися на тимчасово окуповані території. Зокрема, п'ятьох колишніх "беркутівців", яких звинувачують у розстрілі 48 беззбройних людей на вулиці Інститутській у Києві в лютому 2014 року.
Докладніше про стратегію Козака щодо України і про те, чого чекати нашій країні від відставки Суркова, читайте в матеріалах Валерія Кравченка "Кремлівська пастка" і Сергія Немирича "Однією ногою за дверима".
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



