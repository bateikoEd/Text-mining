"Доплату лікарям має фінансувати держава".

Під час чергової сесії Харківської міськради мер Генадій Кернес відмовився виділяти додаткові кошти з бюджету, які повинні були б піти на виплати медичним працівникам, які лікують інфікованих коронавірусом. Про це повідомляє "Укрінформ".
Кернес аргументував це тим, що в бюджеті не передбачено на це коштів, а самі лікарі працюють в лікарнях обласного підпорядкування.
"З 1 квітня в Україні впроваджений другий етап медичної реформи. Доплату лікарям, по-перше, має фінансувати держава. По-друге, місто Харків не має інфекційних лікарень, бо усі вони - обласного підпорядкування, і лікарі, які лікують хворих на коронавірус, працюють саме в обласних лікарнях, а не в міських, тому питання доплат вирішується на різних рівнях", - заявив він.
Відомо, що станом на 22 квітня у Харкові офіційно зареєстровано 82 випадки інфікування COVID-19, один з яких летальний.


Більше місяця тому Кернес так само заявив, що не має наміру закривати метро в Харкові, незважаючи на озвучене президентом Володимиром Зеленським доручення.
Раніше Кабінет міністрів України продовжив карантинні заходи в Україні до 11 травня.
На засіданні в середу, 22 квітня, внесені зміни в раніше прийняті акти уряду, якими дія раніше введених  карантинних заходів продовжаться з 24 квітня до 11 травня поточного року.
Продовження карантину міністри підтримали одноголосно.
За словами прем'єр-міністра, є дві умови початку виходу країни з карантину: перша - протягом 10 днів приріст нових хворих не повинен змінюватися і коливатися в районі 5%, друга - лікарні для COVID-19 повинні бути заповнені пацієнтами менше ніж на 50%. У разі, якщо ці умови будуть виконані до 11 травня, то з цього моменту можна буде говорити про відкриття парків і скверів, закладів торгівлі непродовольчими товарами та частини об'єктів побутових послуг.
Нагадаємо, станом на ранок 22 квітня, в Україні зафіксували 6 592 випадків захворювання на COVID-19, з них 174 летальних, 467 пацієнтів одужали.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



