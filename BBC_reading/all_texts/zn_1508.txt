Понад 70% зошитів для ЗНО вже надруковано.

Поки в Україні тривають дистанційні заняття через епідемію коронавірусу, в багатьох школах повноцінного навчання не було. Матеріали, які б учні мали вивчати у березні—травні школярі мають вивчати самостійно, тож у МОН звучала пропозиція виключити ці питання з тестових завдань ЗНО. Однак, Український центр оцінювання якості освіти (УЦОЯО) не піде на цей крок, розповів ZN.UA його керівник Валерій Бойко.
 "Ми розуміємо, що вимушене дистанційне навчання може поглибити сегрегацію серед здобувачів освіти. Однак ухвалили рішення не втручатися у зміст тестових зошитів зовнішнього незалежного оцінювання у 2020 році з таких причин. По-перше, у змісті тестових зошитів дуже мало завдань, які ґрунтуються на навчальному матеріалі, що вивчається в 11 класі у квітні—травні. По-друге, підготовка тестового зошита триває три роки, — завдання розробляються різними авторами, проходять експертну оцінку, апробацію. Це забезпечує високу якість тестового інструменту, і ми не готові цим нехтувати. По-третє, верстку й макетування сигнальних примірників українськомовних тестових зошитів УЦОЯО завершив це на початку січня, і вже надруковано понад 70 відсотків", - розповів Бойко.
За його словами, заміна завдання сьогодні означатиме визнання надрукованого браком і його знищення. Потім знадобиться час для створення нових примірників та їх перекладу для національних меншин.
"Наслідком такого кроку стане неминуче звинувачення в марнотратстві бюджетних коштів. Наявна модель шкалювання результатів тестування трохи знижує вплив зовнішніх чинників, і ми можемо статистично згладити певні прогалини у підготовці учасників, зумовлені вимушеним карантином", - зазначив керівник УЦОЯО.


Раніше, заступник міністра освіти та науки Єгор Стадний розповідав про те, що  під виглядом піклування про здоров'я дітей Україна може повернутися до старої корумпованої системи. За його словами, вступ за шкільними атестатами, не підкріпленими ЗНО, ставить абітурієнтів у нерівні умови.
Детальніше про те, як проводитимуть ЗНО у 2020 році та які ризики несе для абітурієнтів - читайте в статті Оксани Онищенко "Опорна стіна".
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



