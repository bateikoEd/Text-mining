Противник уперше за тривалий час вдався до застосування артилерійських систем великих калібрів у поєднанні з мінометним вогнем.

Упродовж середи, 1 квітня, окупанти в Донбасі 15 разів обстріляли позиції Об'єднаних сил, відкриваючи вогонь із "відведених" за Мінськими домовленостями артилерійських систем калібру 152 мм та 122 мм, мінометів калібру 120 мм та 82 мм, озброєння бойових машин піхоти, гранатометів різних систем, великокаліберних кулеметів та стрілецької зброї. Для припинення ворожих обстрілів українські захисники використали чергові вогневі засоби. Про це відзвітували у штабі ООС у четвер, 2 квітня.
У результаті обстрілів троє військовослужбовців зі складу ОС отримали поранення.
Зазначається, що в районі відповідальності оперативно-тактичного угруповання "Північ" противник уперше за тривалий час вдався до застосування артилерійських систем великих калібрів у поєднанні з мінометним вогнем. Обстрілів зазнали околиці Новотошківського, де протягом двох годин російські найманці випустили у бік ОС близько 25 артилерійських снарядів калібру 152 мм та 122 мм та понад 170 мінометних мін 120-го калібру. Крім того, окупанти здійснили обстріли неподалік Хутора Вільного, Новоолександрівки та Оріхового.
"Українські захисники, добре знайомі з підступною тактикою окупантів, вчасно реагували на кожен обстріл та дали ворожим підрозділам гідну відсіч", - повідомили у штабі.
Обстрілів у районі відповідальності оперативно-тактичного угруповання "Схід" зазнали околиці Пісків, Мар'їнки, Красногорівки, Новомихайлівки та Миколаївки.
За попередніми даними розвідки, 1 квітня військовослужбовці зі складу Об'єднаних сил ліквідували одного російського окупанта, щонайменше ще троє отримали поранення.
З початком доби, 2 квітня, окупанти вогневої активності не проявляли.



Нагадаємо, протягом березня військовослужбовці ЗСУ та піротехніки ДСНС знешкодили близько 2 тисяч вибухонебезпечних предметів, обстеживши 250 га території Донецької і Луганської областей. За цей період піротехнічні підрозділи Державної служби з надзвичайних ситуацій понад 230 разів залучалися до завдань з розмінування місцевості, об'єктів життєзабезпечення та інфраструктури, а також супроводження аварійних бригад комунальних підприємств під час ремонтних і профілактичних робіт на об'єктах газо-, водо - та електропостачання.
Через бойові дії схід України перетворюється на найбільш замінований регіон у світі. Докладніше  про проблеми розмінування Донбасу читайте у матеріалі Алли Котляр ""Разом – проти мін"?".
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



