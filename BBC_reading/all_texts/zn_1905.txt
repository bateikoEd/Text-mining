Правоохоронці викрили схему продажу дітей під виглядом сурогатного материнства.

Київські правоохоронці припинили діяльність групи осіб, які під прикриттям програми сурогатного материнства за грошову винагороду здійснювали переміщення новонароджених дітей за кордон, повідомила прес-служба прокуратури Києва.
Як наголошується, згідно з матеріалами слідства, до організації схеми причетні керівники однієї зі столичних медичних клінік, що надає послуги в сфері репродуктивної медицини, а також група осіб, що підшуковувала в Україні жінок для оформлення фіктивних шлюбів з іноземцями та участі в програмах сурогатного материнства.
"Загальний розмір грошової винагороди, яку отримували учасники угоди, становив близько $ 50 тис. США, з яких плата за організацію штучного запліднення становила $ 15 тис. США, послуги з фіктивного шлюбу з іноземцями від $ 1000 - 1500 США", - йдеться в повідомленні.
Повідомляється, що за адресами проживання фігурантів, офісів, клініки і в автомобілях проведено 11 обшуків, в ході яких вилучено медичну документацію, паспорти громадян України та завірені копії паспортів громадян іноземних держав, довіреності на представлення інтересів, інші документи, грошові кошти, ноутбуки, мобільні телефони, чорнові записи та флеш носії.
У ході слідчих дій також були встановлені адреси квартир, де містилися новонароджені діти до вирішення питання про їх переміщення через кордон.
"У квартирі хостельного типу на території Солом'янського району столиці правоохоронці виявили 5 новонароджених дітей від 2 до 6 тижнів, які перебували під наглядом двох жінок і чоловіка. Після оформлення відповідних актів працівниками ювенальної превенції немовлят доставили в дитячі лікарні міста Києва", - повідомили в прокуратурі.
В даний час йде систематизація та аналіз вилученої документації. Проводяться заходи з перевірки близько 140 громадян іноземних держав на причетність до переміщення новонароджених дітей за кордон в порушення чинного законодавства.


Як писало ZN.UA, в Україні різко зменшилися шанси громадян усиновити дитину. Поки українці шукають відсутні можливості пройти навчання для усиновлення дітей їх максимально відкрили для усиновлення іноземцями. Така сімейна і демографічна політика. Детальніше про усиновлення в Україні і переважне право іноземців на усиновлення українських дітей читайте у статті Алли Котляр "Долі на експорт-2".
З іншими статтями автора можна ознайомитися на нашому сайті ZN.UA.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



