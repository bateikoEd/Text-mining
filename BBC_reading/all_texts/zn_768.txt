Чартер в Україну голові держави оплатив султанат Оману.

Візит президента Володимира Зеленського до Оману у січні цього року фінансувала дружина Олена, зворотний переліт – султанат приймаючої країни, повідомили агентству "Інтерфакс-Україна" у пресслужбі Офісу президента.
"Переліт туди і готель оплачувала дружина президента. А зворотно Султанат Оману надав українській державі підтримку і допоміг терміново відправити президента Володимира Зеленського в Україну після трагічної катастрофи українського літака в Ірані", - заявили в Офісі Зеленського.
Раніше в Державному управлінні справами повідомляли, що чартер Зеленського в Україну оплатив Оман, але хто оплатив переліт і проживання подружжя Зеленських і супроводжуючих їх осіб до Оману, не повідомляли.
Незадовго до свого звільнення з посади керівника Офісу президента Андрій Богдан повідомив журналістам, що візит Зеленського до Оману був приватним і не оплачувався з бюджету.


Нагадаємо, у лютому "Схеми" оприлюднили розслідування "Оманлива відпустка", присвячене візиту президента Володимира Зеленського до Оману на початку року. Журналісти з'ясували, що під час перебування Зеленського в цій країні туди прилітав секретар Ради безпеки РФ, колишній директор ФСБ Микола Патрушев. До того ж, президент України повернувся до Києва на тому ж літаку, на якому Патрушев летів із Москви до Оману.
Офіс президента повідомив про намір судитися зі "Схемами" і домагатися спростування інформації про зустріч Зеленського з Патрушевим. Хоча автори матеріалу цього не стверджували.
Перед цим на Банковій стверджували, що президент вирушив до Оману для "проведення зустрічей на вищому рівні". Зеленського супроводжував його помічник Андрій Єрмак, котрий згодом змінив Богдана на посаді голови ОП.
5 січня Зеленський зустрівся з міністром, відповідальним за іноземні справи Оману, Юсуфом бін Аляві бін Абдаллою. Обов'язки міністра закордонних справ в Омані виконує безпосередньо султан.
Візит голови держави до Оману не анонсувався його пресслужбою. На Банковій підтвердили, що Зеленський знаходиться за кордоном після публікації його фотографій, зроблених в п'ятизірковому готелі Al Bustan Palace Ritz-Carlton Hotel.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



