Ініціаторами засідання будуть народні депутати.

Голова Верховної Ради Дмитро Разумков підтвердив інформацію ZN.UA про те, що позачергове засідання Верховної Ради, швидше за все, відбудеться наступного вівторка, 12 травня. За словами спікера, ініціаторами засідання стали народні депутати.
"Попередньо думали, що воно буде в п'ятницю однак регламентні норми не дозволяють розглянути в п'ятницю деякі законопроєкти", - повідомив Разумков в ефірі телеканалу "Україна 24" увечері в понеділок, 4 травня.
"Швидше за все, наступне засідання Верховної Ради буде скликано 150 народними депутатами", - додав спікер.
Як повідомляло ZN.UA, 12 травня Верховна Рада може приступити до другого читання так званого "антиколомойського" законопроекту. Порівняльна таблиця проекту закону містить близько 230 поправок, які можна розглянути за один день. Прийняття законопроекту дозволить Україні почати нову програму співпраці з Міжнародним валютним фондом.
Зазначимо, що депутати зареєстрували понад 16 тисяч поправок до закону, поставивши рекорд в історії українського парламентаризму. Зокрема, більше 6000 правок запропонував Антон Поляков, виключений з фракції "Слуги народу" за порушення дисципліни, На другому місці з більш ніж 1900 правками співголова близької в Ігоря Коломойського депутатської групи "За майбутнє". "Слуги народу" Дмитро Чорний, Олег Дунда, Сергій Демченко, Ольга Василевська-Смаглюк і Олександр Дубинський подали майже 7,8 тисяч правок.


Як повідомлялося, 30 березня Рада підтримала в першому читанні проєкт закону про удосконалення деяких механізмів регулювання банківської діяльності, також відомий як "антиколомойський" законопроект. Його підтримали 198 із 248 членів фракції "Слуги народу". Без голосів "Європейської Солідарності", "Голосу", групи "Довіра" та позафракційних депутатів президентська фракція не змогла б забезпечити прийняття законопроєкту.
Згідно з законопроєктом, націоналізований банк неможна повернути колишнім власникам, вони можуть претендувати лише на грошову компенсацію. При цьому закон визначає порядок розгляду результатів аудиту, на підставі якого суд повинен виносити рішення: раніше ця процедура залишалася неврегульованою і фактично залежала від "особистого переконання" суддів.
Від прийняття цього закону, зокрема, залежать перспективи продовження співпраці України з МВФ. Якщо закон не приймуть, Україна може розраховувати не на 8, а лише на 1,5 млрд доларів від МВФ на подолання економічних наслідків пандемії COVID-19 і карантину. Детальніше читайте у матеріалі Юлії Самаєвої "Коломокриза" у ZN.UA.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



