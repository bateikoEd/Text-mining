З тимчасово окупованої території вивезли 20 людей. Серед звільнених – як цивільні, так і військовослужбовці ЗСУ.

Українців, звільнених під час великоднього обміну утримуваними особами 16 квітня, перевірили на коронавірус COVID-19, повідомив голова Донецької ОДА Павло Кириленко. Результат у всіх 20 колишніх бранців бойовиків негативний.
Із такою заявою Кириленко виступив під час селекторної наради голови Офісу президента України Андрія Єрмака з керівництвом областей.
"Особи, які минулого тижня були звільнені з тимчасово окупованих територій, уже пройшли ПЛР-тестування на виявлення коронавірусу та отримали негативні результати", - цитує заяву Кириленка пресслужба ОПУ.
Зараз усі звільнені перебувають на обсервації із забезпеченням відповідної охорони. Після завершення двотижневої обсервації вони ще раз здаватимуть ПЛР-тести. Тести полімеразної ланцюгової реакції (ПЛР) – зараз один з найбільш точних способів тестування на коронавірус.
Точних даних щодо кількості хворих на корнавірус на окупованій території Донеччини та Луганщині немає. Підконтрольні Росії окупаційні адміністрації приховують інформацію, вилучають з лікарень документацію, а смерті від пневмонії пояснюють "спалахом свинячого грипу".


Нагадаємо, 16 квітня відбувся великодній обмін утримуваними особами між Україною та підконтрольними Росії терористичними угрупованнями "Л-ДНР". З полону бойовиків звільнили 20 українських громадян, до ОРДЛО вирушили 14 бойовиків, диверсантів і агентів російських спецслужб. Дату нового обмін було узгоджено на засіданні Тристоронньої контактної групи 8 квітня.
Посольство США в Україні привітало повернення 20 українців з полону бойовиків. Німеччина і Франція назвали великодній обмін важливим кроком до реалізації Мінських угод. 
Втім, на тимчасово окупованій території Донбасу залишаються сотні незаконно утримуваних українців, яких Росія використовує як козир для тиску на Україну та звільнення свідків власних військових злочинів.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



