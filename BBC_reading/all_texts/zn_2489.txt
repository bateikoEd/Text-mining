Курс України в НАТО залишається незмінним.

Україна підготувала всю необхідну військову базу і готова приєднатися до Програми партнерства розширених можливостей НАТО (Enhanced Opportunity Partnership), заявив віцепрем'єр-міністр з питань європейської та євроатлантичної інтеграції Вадим Пристайко під час відеоконференції з послами країн-членів Альянсу, Представництвом НАТО в Україні, повідомляє пресслужба уряду в середу, 6 травня.
"З військової точки зору Україна готова приєднатися до Програми розширених можливостей, що збільшить взаємодію українських військових з підрозділами країн-членів НАТО. Залишається певне "домашнє завдання" на цьому напрямку, але робота добре спланована і її розуміють представники сектору безпеки та оборони України, як і їх партнери в НАТО", – сказав Вадим Пристайко.
Він також зазначив, що з політичної точки зору спостерігається формування консенсусу щодо запрошення України до цього формату найближчих партнерів Альянсу. Повідомляється, що на сьогодні в рамках програми НАТО взаємодіють Австралія, Йорданія, Швеція, Фінляндія та Грузія.
Віцепрем'єр підкреслив, що Україна продовжує незмінний рух у напрямку досягнення повноправного членства в ЄС і НАТО, як це визначено Конституцією України.
"Чекаю на запрошення для України вже під час наступного засідання Північноатлантичної ради на рівні міністрів оборони", – підсумував Вадим Пристайко.


Інтеграція в НАТО залишається офіційним українським курсом після виборів президента, на яких переміг Володимир Зеленський. Країна на шляху до того, щоб отримати статус партнера "Розширених можливостей НАТО" в цьому році, якщо темпи реформ зберігатимуться.
Однак нещодавні політичні зміни в Києві поновили дебати щодо прихильності України інтеграції в НАТО і викликали нові сумніви щодо більш широкої геополітичній траєкторії країни.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



