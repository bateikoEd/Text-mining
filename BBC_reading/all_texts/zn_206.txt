Точної дати Разумков не назвав, але зазначив, що засідання може відбутися наступного тижня.

Спікер Верховної Ради Дмитро Разумков заявив про те, що парламент може зібратися на позачергове засідання, пов'язане із поширенням коронавірусу Covid-19. Засідання може відбутися наступного тижня.
"Залежно від того, як працюватиме Верховна Рада: як мінімум буде, найімовірніше, позачергове засідання, воно буде присвячене тим законопроєктам і рішенням Верховної Ради, які будуть пов'язані з невідкладними діями, пов'язаними і з постановою Кабінету міністрів та іншими викликами, які також з'являються", - заявив голова парламенту.
Він уточнив, що народні депутати можуть зібратися на позачергове засідання наступного тижня.
"Таке рішення може бути ухвалене у три способи. Позачергове засідання відбувається або завдяки підписам 150 народних депутатів України, або за зверненням президента держави, або за рішенням погоджувальної ради України. Треба сформувати порядок денний, бо ми не можемо просто скликати засідання. Якби була така можливість, зробили б уже сьогодні", - зазначив Разумков.
Голова Ради також заявив про те, що для формування переліку питань, які розглянуть на позачерговому засіданні, потрібен час.
Зазначимо, що Разумков підписав розпорядження, яким тимчасово закрив доступ до приміщень Верховної Ради всім, крім народних депутатів, їхніх помічників та співробітників апарату Ради. Таке рішення спікер аргументував необхідністю протидіяти поширенню COVID-19 та інших респіраторних захворювань.


В Україні підтверджено три випадки зараження коронавірусом. Дві інфіковані особи проживають в Чернівцях та Чернівецькій області, ще одна жінка проживає в Житомирській області. У свою чергу голова МВС Арсен Аваков повідомив про те, що 12 випадків зараження Covid-19 зареєстровані в окупованій Горлівці.
У зв'язку з поширенням корона вірусної інфекції в ОРДЛО, українська сторона заборонила на певний час в'їзд через КПВВ на лінії розмежування в Донбасі для громадян з місцевою реєстрацією та для іноземців, які зараз перебувають на тимчасово окупованих територіях. 
Також через поширення "китайського коронавірусу" в Україні з 12 березня діє тритижневий карантин. На цей період у країні призупинено навчальний процес, заборонені масові заходи за участі понад 100 осіб. Окрім того, Кабмін вирішив виділити 100 млн грн на закупівлю засобів індивідуального захисту для міністерств, відомств і служб, а також для поповнення державного резерву. Також до 1 червня заборонили вивозити з України товари протиепідемічного призначення.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



