"Аби провести повноцінний перепис хоча б у кінці 2021– необхідно почати тратити кошти на це вже у вересні-жовтні цього року".

Міністр Кабінету міністрів України Олег Немчінов зазначив, що перепис населення, який попередньо запланували на 2021 рік, обов'язково потрібно провести, але зараз це може бути дуже дороге задоволення для України.
"Бюджетний запит, який Держстат подав, здається, 5,8 млрд грн. У нас весь стабфонд на коронавірус - 65 млрд. Це дуже серйозне політичне рішення і це процес, який потрібно запускати заздалегідь. Наприклад, якби ми хотіли провести перепис у 2021 році, то в березні 2020 роки ми мали б почати підготовку ", - пояснив Немчінов.
Чиновник зазначив, що аби провести повноцінний перепис хоча б у кінці 2021 року – необхідно почати тратити кошти на це вже у вересні-жовтні цього року, позаяк потрібно рік та три місяці, аби пройти весь цикл цієї процедури.
Немчінов додав, що наразі у Держстату є три ймовірні сценарії: опитування, класичний перепис населення та комбінований.
"Мені більше імпонує комбінований. Тут мова йде про те, що з максимальним використанням електронних носіїв, з максимальним використанням цифрових технологій, але в той же час з дворовим обходом, з реальними речами. Але навіть чисто цифровий перепис - це дуже великі кошти", - заявив міністр.


Нагадаємо, колишній міністр Кабінету міністрів Дмитро Дубілет у січні цього року оприлюднив дані електронного перепису населення України, за результатами яких на території нашої держави проживає 37 млн 289 тис осіб. Та система підрахунку, за якою проводилася пробний перепис, викликала критичні зауваження.
Зокрема, "Український центр суспільних даних" у вівторок, 4 лютого, оприлюднив матеріал про нібито фальсифікацію даних "електронного перепису" населення шляхом множення даних Держстату на 0,888.
Автори матеріалу провели власні розрахунки, під час яких розділили дані вікових структур з презентації "перепису" на аналогічні дані Держстату, і отримали в усіх статево-вікових групах майже однакове співвідношення – близько 88,8%.
Своєю чергою Дмитро Дубілет наголосив на тому, що схожість пояснюється тим, що Держстат також бере дані з електронних реєстрів.
"Дзеркало тижня. Україна" неодноразово писало, чому "електронний перепис" не може вважатися повноцінним переписом населення. Докладніше читайте в інтерв'ю Алли Котляр з Еллою Лібановою  "Як не завалити перепис. Материнські поради" та "Перепис населення або підрахунок поголів'я".
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



