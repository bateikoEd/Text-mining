Судно "Бердянськ" готують до проведення ремонтних робіт.

Два українських катери, які були захоплені Росією в 2018 році в Керченській протоці - "Нікополь" і "Яни Капу" - вже відремонтовані і найближчим часом увійдуть до бойового складу ВМС. Судно "Бердянськ" готують до проведення ремонтних робіт. Про це розповів командувач Військово-морських сил України адмірал Ігор Воронченко, інформує "АрмияInform".
"Про підтримання бойової готовності корабельно-катерного складу УВМС, то у нас є таке поняття, як "плановий ремонт і графіки постановки кораблів в док". Згідно з цим планом були проведені ремонт малих броньованих артилерійських катерів, зокрема і тих, які були захоплені під час подій 2018 року в Керченській протоці, - повідомив Ігор Воронченко. - Всі ремонтні роботи по катеру "Нікополь", зокрема його корпусу і гвинторульової групи, було виконано вчасно, і він вже спущений на воду. Зараз тривають роботи з налагодження електромеханічної частини. Найближчим часом МБАК увійде до бойового складу".
Відремонтований рейдовий буксир "Яни Капу" найближчим часом прибуде в пункт базування - до міста Одеса.
На малому броньованому артилерійському катері "Бердянськ", який обстріляли з російських кораблів у Керченській протоці в 2018 році, вже провели всі процедури експертиз. Здійснювали як українські, так і іноземні фахівці, які представляють нашу державу в міжнародних судах.
"Договір складений. Найближчим часом катер "Бердянськ" також буде відправлено на ремонт. Я впевнений, що в певні терміни ми отримаємо готові до бойового застосування катери ВМС", - додав Воронченко.


Раніше повідомлялося, що Військово-морські сили України завершили балістичну експертизу бронекатера "Бердянськ", який Росія повернула. Україна вирішила відремонтувати кораблі власними силами. Зняті з "Бердянська" фрагменти броні і залишки від осколків снарядів, є доказами "агресивних та протиправних дій Росії" зазначив командувач ВМС України Ігор Воронченко.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



