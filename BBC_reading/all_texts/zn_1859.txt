За словами Нефьодова, з Марченком після засідання Кабміну йому поспілкуватися не вдалося, а саме звільнення – стало сюрпризом.

Міністр фінансів Сергій Марченко заявив, що кадрові зміни в Державній податковій та Митній службах "назріли давно", а їх керівники Сергій Верланов і Максим Нефьодов "втратив довіру людей і повинні були піти". У свою чергу, Нефьодов стверджує, що звільнення стало для нього сюрпризом, а Марченко – після засідання Кабміну не став відповідати на його питання.
"У суспільстві давно існує критична маса нереалізованих надій щодо діяльності Митниці та Податкової. Навіть у докризовий час керівництво цих служб виявилося нездатним виконувати покладені на них завдання. У сучасних умовах їх перебування на посадах було ризиком забезпечення фінансової безпеки. Вони втратили довіру людей і повинні були піти. Це — перший крок до очищення фіскальних органів держави", - йдеться в заяві Марченка, поширеній пресслужбою Мінфіну ввечері в п'ятницю, 24 квітня, за підсумками засідання уряду, на якому Нефьодова і Верланова було звільнено.

У свою чергу, Максим Нефьодов заявив, що причини звільнення йому ніхто не озвучував, і розгляд кадрового питання на засіданні Кабміну став для нього сюрпризом.
"Причина звільнення невідома. Я про це дізнався на засіданні Кабміну, що відбулося сьогодні ввечері. І міністр фінансів Сергій Марченко відмовився зі мною спілкуватися і втік. Але мені стало краще як людині після звільнення", - заявив колишній керівник ДМС у коментарі виданню "Новое время".
"Це взагалі була така кілька трагікомічна історія: я прийшов на Кабмін, тому що сьогодні розглядалося питання зарплат митників, я виступив, рішення прийняли. Далі оголосили блок кадрових питань. І наскільки я зрозумів, за виразом обличчя частини міністрів, для багатьох наше звільнення - мене, Верланова, всіх заступників - було сюрпризом", - розповів він в інтерв'ю Liga.net.
Нефьодов подякував своїм колишнім заступникам Сергію Пєтухову, Роберту Зелді та Денису Шендрику. Їх звільнення він пояснив незгодою з вимогами виконувати якесь "завдання".
"Пишаюся тим, що довелося звільняти не тільки мене, а й усіх заступників... Не знайшлося нікого, хто б погодився виконувати завдання". Дякую всій команді, ви всі кращі, аніж я заслуговував, як керівник", - написав Нефьодов на своїй сторінці у Facebook.



Як повідомлялося, 24 квітня Кабмін раптово звільнив Максима Нефьодова і Сергій Верланова, керівників Державної митної служби і Державної податкової служби, а також їхніх заступників.
За даними джерел ZN.UA на Банковій, в Офісі президента розглядають в якості кандидата на посаду головного митника Василя Цушка. Він уже подав декларацію, в якій вказав, що претендує на посаду заступника міністра фінансів.
Нефьдов і Верланов були призначені на свої посади за підсумками конкурсного відбору навесні-влітку 2019 року. Конкурси було оголошено в рамках розподілу Державної фіскальної служби на ДПС і ДМС.
Детальніше про реформу ДФС читайте у статті Костянтина Швабія та Ірини Петрової "Податково-митні гойдалки: то злиття, то розставання!" у ZN.UA.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



