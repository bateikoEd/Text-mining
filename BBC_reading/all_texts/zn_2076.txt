Бойовики здійснили обстріл напередодні відеконференції голів МЗС нормандської четвірки.

Бойовики російсько-окупаційних формувань завдали серію артилерійських ударів по позиціях Об'єднаних сил у Луганській області. Під час ворожого обстрілу смертельне поранення отримав український військовослужбовець. Противник вів вогонь з житлової забудови, а два снаряди розірвалися поблизу ділянки розведення в Золотому, повідомляє пресцентр штабу ООС.
Окупанти розмістили гармати калібру 152 і 122 міліметри в житлових кварталах окупованого Голубовського. Також бойовики відкривали вогонь з автоматичних станкових гранатометів (АГС), великокаліберних кулеметів і стрілецької зброї. З окупованого Первомайська били ворожі 152-мм гаубиці, два снаряди розірвалися поблизу ділянки розведення №2 в Золотом.
Під час обстрілу український боєць отримав осколкове поранення, несумісне з життям.
"Такі злочинні дії вчиняються російськими загарбниками цілеспрямовано напередодні відеоконференції міністрів закордонних справ країн нормандського формату. Цілком очевидно, що окупанти мають на меті змусити підрозділи Об'єднаних сил відкрити вогонь, щоб надалі звинуватити українських військовослужбовців у зриві мирних домовленостей", - констатували в штабі.

Крім того, з початку доби противник здійснив ще сім збройних провокацій із застосуванням мінометів, озброєння БМП і піхотної зброї. Бойовики зосередили обстріл в зоні відповідальності оперативно-тактичного угруповання "Північ".
Окупанти тричі відкривали вогонь по українських укріпленях у районі Кримського, випустивши 30 мінометних мін калібру 120 міліметрів. Крім цього, бойовики задіяли гранатомети, озброєння бойових машин піхоти і великокаліберні кулемети.
Хутір Вільний ворог обстрілював з 82-мм мінометів, а захисників Попасної – ще й зі станкових (СПГ) і ручних (РПГ) протитанкових гранатометів.
По околицях Оріхового бойовики вдарили зі 120-мм і 82 - мм мінометів, витративши дев'ять мінометних мін. Новолуганське зазнало обстрілу з гранатометів і стрілецької зброї.
"Українські військовослужбовці рішуче відповіли на всі ворожі обстріли і продовжують контролювати противника на лінії зіткнення, дотримуючись при цьому умови припинення вогню. Наші воїни готові негайно реагувати на можливі загрози з будь-яких напрямків", - запевнили в штабі.



26 червня 2019 року  українські підрозділи під контролем ОБСЄ були відведені від Станиці Луганської. З 29 по 31 жовтня тривало відведення ЗСУ від Золотого на Луганщині, 9-11 листопада проходило розведення в районі Богданівки і Петрівського на Донеччині.
Однак після відведення ЗСУ вогнева активність бойовиків лише зросла. За перші півтора місяці 2020 року противник майже 150 разів застосував ствольну артилерію і важкі міномети, витративши близько 1,5 тис. боєприпасів.
Уранці 18 лютого бойовики прикриттям артилерії намагалися вчинити прорив через лінію розмежування поблизу Золотого на Луганщині, а ворожі ДРГ штурмували спостережний пост "Лазня". Всього суперник випустив понад 400 артилерійських снарядів і мінометних мін.
У березні противник розстріляв з ПТРК чотири вантажівки ЗСУ, убивши чотирьох і поранивши 18 українських військовослужбовців. Усього в березні зоні ООС загинули 12 українських бійців.
Детальніше про ситуацію в зоні ООС і сценарії її розвитку читайте в матеріалах Юрія Бутусова "Війна Зеленського: чи можна зупинити Путіна розведенням?" і "Шлях війни" для "Дзеркала тижня. Україна".
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



