Серед п'ятірки фірм, у яких Україна купувала тести, дві - фігурують у кримінальних провадженнях.

Україна станом на  вівторок 7 квітня через Prozorro закупила 44 320 тестів на коронавірус загальною вартістю 14 млн гривень, з них лише 4 442— ПЛР-тести.
Зазначається, що рекордсменами із закупівлі тестів стали Київська (понад 10 тисяч), Дніпропетровська (7,6 тисяч) і Донецька області (5,5 тисячі). При цьому найменше придбано тестів у Сумській (145), Рівненській (140) і в Кіровоградській (90 тестів) областях.
"З 25.03 по 4.04 включно придбали понад 27 тис. тестів. Для порівняння, з 1.03 по 25.03 закупили менше 17 тис. Закупівлі стають інтенсивнішими. І якщо 26.03 ще були області, в яких через Prozorro не закупили жодного теста, на початку квітня таких немає", - йдеться у звіті Prozorro.
У Миколаївській області, за даними Центру громадського здоров'я України, станом на 6 квітня не виявили жодного випадку захворювання на COVID-19. Однак перший договір про закупівлю тестів в системі опублікували 25 березня.
Відомо, що закуплені Україною 90% тестів — це експрес-тести. Вони показують наявність у крові антитіл до вірусу. Тобто дають позитивний результат для людей, організм яких активно бореться з COVID-19, і тих, хто перехворів.  Точно діагностувати коронавірус можна лише за результатами ПЛР-тестів, які встановлюють саме наявність вірусу, а не антитіл до нього.
46% тестів (понад 20 тис. штук), які купили через Prozorro, поставили 5 компаній. З ними уклали 52 договори на суму 7,2 млн гривень. Серед цієї п'ятірки, дві фірми фігурують у кримінальних провадженнях.
До переліку найбільших постачальників тестів потрапили компанії ТОВ "АЛТ УКРАЇНА ЛТД" (фігурант декількох кримінальних справ), ТОВ "Інкос лайн" (фігурує в кримінальному провадженні про розтрату), ТОВ "МЕД ДІАГНОСТИК", ТОВ "МРІЯ-МЕДІКАЛ" і КП "ФАРМАЦІЯ".



Раніше заступник глави МОЗ Віктор Ляшко заявив, що Україна може робити понад 30 тисяч тестів на тиждень, проте наразі потреби у масовому тестуванні немає.
Як повідомлялося, в Україні запустили виробництво ПЛР-тестів для виявлення коронавірусу. ПЛР-тести створені на основі кількісної полімеразної реакції, гарантують точність діагнозу на 99,9%, а також дешевші у виробництві — якщо іноземні аналоги коштують 370-450 гривень, то собівартість однієї реакції при використанні української тесту — 250 гривень.
Головний санітарний лікар України також заявив, що в Україні створили мобільні бригади лікарів для перевірки на коронавірус вдома. 
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



