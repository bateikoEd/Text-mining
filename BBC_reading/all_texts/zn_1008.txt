Втікачі з місць обсервації повернуті зворотно, стверджує очільник НПУ.

З посиленням карантинних заходів в Україні посилилися вимоги до в'їжджаючих в країну. Тепер при перетині кордону людина в обов'язковому порядку відправляється на обсервацію, а її дані заносяться у базу, розповів в інтерв'ю "Інтерфакс-Україна" голова Національної поліції Ігор Клименко.
"На прикордонному контролі у цих людей брали згоду на 14-денну самоізоляцію, їх дані вносилися в інформаційний портал Нацполіції. На сьогоднішні понад 50 тисяч людей перебувають у цій базі даних. Тобто, кожен поліцейський з допомогою планшета може перевірити кожного громадянина, чи перебуває він у тому місці, яке вказав в інформаційному повідомленні", - пояснив Клименко.
За його словами, спочатку із самоізоляцією приїжджаючих виникали проблеми – постанова Кабінету міністрів тільки-но набрала сили, "людям ще не встигли нічого пояснити, поліція пояснювала вже по ходу". До того ж, щодня в Україну в'їжджало 24-26 тисяч українців та іноземців, зараз пасажиропотік знизився до декількох тисяч осіб.
Зараз в Україні діє понад 250 місць обсервації, а всі втікачі з обсерваторів вже повернуті зворотно, стверджує Клименко.
Поліція контролює місця перебування українців на самоізоляції, і проводить роз'яснювальну роботу, спілкуючись з людьми телефоном. Загалом поліцейські забезпечують охорону 74 медустанов і місць обсервації.
"Зараз набагато легше (переконати в необхідності самоізоляції - ред.), вже є розуміння ситуації і у всьому світі, і в Україні. Більшість громадян розуміє, що ця біда вже на нашій території", - підсумував голова Нацполіції.


Раніше прем'єр-міністр України Денис Шмигаль заявив, що швидше за все, карантин продовжать до травня. Послабити карантинні заходи можна буде не раніше, ніж на початку наступного місяця.
Карантин в Україні діє з 12 березня, 6 квітня карантинні обмеження посилили, зокрема, відтепер українці не можуть виходити з дому без документів і маски, відвідувати парки та пересуватися великими групами. Штраф за порушення карантину – від 17 до 34 тисяч гривень.
Зокрема, в країні заборонені регулярні та нерегулярні перевезення пасажирів автомобільним транспортом у приміському, міжміському внутрішньообласному і міжобласному сполученні. Також заборонені залізничні перевезення, припинено авіасполучення як внутрішнє, так і міжнародне.
16 березня Україна закрила кордони для іноземців. В рамках заборони, на територію країни не могли в'їхати іноземці та громадяни без громадянства. Наприкінці березня Україна повністю закрила свої кордони.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



