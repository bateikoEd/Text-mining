"Справжня трансформація системи охорони здоров'я не може бути втілена, коли влада прагне виключно подобатись".

Колишня очільниця МОЗ Ульяна Супрун розкритикувала нинішню владу через плани змінити систему фінансування медичної галузі і назвала таке рішення "кроком у минуле". Про це вона написала на своїй сторінці в Facebook.
Супрун зазначила, що за умови, коли влада хоче "виключно подобатися" та захищати інтереси і "статус-кво медичних еліт і фармацевтичної мафії", гідно трансформувати систему охорони здоров'я не вийде.
"Не можна трансформувати рівень медичної допомоги в лікарнях і поліклініках, коли ти дивишся на медиків як на електорат / потенційний ризик для місцевих виборів восени", - стверджує Супрун.

За її словами, українці можуть навіть не відчути, як у країні не залишиться "притомних" медиків.
"Медикам - зрівнялівку і рабство, пацієнтам - страх, страждання і смерть, Зеленському і ко - закордонні клініки та високі рейтинги. Українцям пора дорослішати, вимикати телевізор і розуміти наслідки власних рішень", - продовжила Супрун.
 

Нагадаємо, Міністр охорони здоров'я Максим Степанов заявив, що в Україні проведуть низку змін у фінансуванні медичної галузі. Зокрема, міністерство планує провести масштабну експертизу медичної галузі та запровадити стандарти надання медичної допомоги.
Для підвищення заробітних плат 435 тисячам медиків пропонують додатково виділити 1 млрд грн. При цьому, заробітну плату мають збільшити, не менше ніж до 50%.
Вже з 11 травня почнеться детальна експертиза всієї медичної інфраструктури, МОЗ розпочинає розробку та затвердження державних стандартів надання медичної допомоги. На основі отриманих даних МОЗ розробить справедливі тарифи, за якими буде здійснюватися фінансування галузі у 2021 році, які будуть ґрунтуватися на ринкових заробітних платах.
Крім цього, президент України Володимир Зеленський публічно закликав керівництво Міністерства охорони здоров'я та профільного парламентського комітету запропонувати план "покращення" другого етапу медичної реформи, щоб уникнути "негативних наслідків". За словами президента, створена за його ініціативою робоча група, в яку увійшли титуловані лікарі, академіки і професори, проаналізувала стан речей в медицині.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



