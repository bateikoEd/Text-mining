За такою схемою влада має намір створювати й префектури, коли приступить до третього регіональному рівня проведення децентралізації.

Реформа державної служби давно зайшла в глухий кут і потребує нової стратегії. Про це у своєму інтерв'ю ZN.UA заявив, пояснюючи причини кризи управління органами державної влади, голова партії "Слуга народу", перший заступник керівника її парламентської фракції Олександр Корнієнко.
"Ми розуміємо, що треба предметно займатися реформою державної служби. Вона зі своїми директоратами, які розкололи міністерства та інші органи центральної влади на ворогуючі табори, зайшла в глухий кут. Потрібна нова стратегія", - сказав політик, підкресливши, що в країні, і не лише в органах державної влади, давно настала кадрова криза.
За словами Корнієнка, знайти сьогодні хорошого фахівця — велика проблема.
"Я особисто спілкувався з понад двомастами кандидатами на посади категорії А, і якщо п'ятеро з них відповідали необхідному рівню, то це добре. Всі вони, до речі, усвідомлено прийшли з бізнесу. А десятки тисяч середнього рівня? А як, узагалі, зрозуміти ефективність тих, хто вже працював до нас, якщо її ніхто ніколи не вимірював? Питань насправді достатньо", - зазначив він.
"Наша команда ще в період президентської кампанії пішла шляхом залучення волонтерів, частина яких згодом потрапила у владу. Під час парламентської кампанії, формуючи список, ми свідомо відітнули всіх людей зі старої влади, бажаючи повністю перезавантажити систему. З цієї причини не потрапило до списків, а потім — і в уряд багато компетентних та досвідчених людей— наших прибічників", - додав глава партії "Слуга народу".
Корнієнко також нагадав, що команда завела у владу нових людей цілими проектами, як це сталося у випадку з тим же проектом BRDO (Офіс ефективного регулювання, Better Regulation Office Delivery. — В. В.) і Олексієм Гончаруком, представниками команд великих громадських проектів та інституцій.
"Тобто кістяк є, і постійно модернізується. Але мені здається, що основна проблема все-таки на середньому рівні, перезавантажувати який насправді ніким", - резюмував політик.
"Якісне кадрове оновлення можливе тільки паралельно з перезавантаженням алгоритму роботи всієї системи держуправління та кожного її елемента, зокрема. У нас є базовий приклад Міністерства цифрової трансформації Михайла Федорова, який прийшов і буквально з нуля створив робочу систему", - сказав Корнієнко.
За його словами, така система діє за принципом IT-компанії, стартапу, де ніхто не пише тонни паперів, а працює на результат. Коли міністерство стикається з якоюсь іншою держструктурою і вимагає в якості підтвердження співпраці результат, а не папірець, там теж починають по-іншому думати і приймати рішення.
Як зазначив Корнієнко, якщо йти по цьому шляху і створювати нові структури, закриваючи старі бюрократичні системи, то було б об'єктивно скоротити 10-15 тисяч неефективних чиновників.
"До речі, аби не зажити слави демагога, скажу, що за такою схемою ми будемо створювати префектури. А також вибудовувати систему навчання для чиновників місцевого самоврядування. Тому що після завершення децентралізації буде велике переформатування і структур, і завдань, і повноважень, і людських ресурсів на всіх трьох рівнях. Нам конче потрібно навчити громади ефективно управляти. І, що важливо, забезпечувати свою безпеку. Це завдання наступних п'яти років", - сказав глава партії "Слуга народу".


Як ліквідувати хаос в держуправлінні? Коли і як буде завершена децентралізація? Чому мери виявилися сильнішими за центральну владу? Чи звернуть їх в партійне рабство, змінивши Виборчий кодекс? Чому "СН" провалює партійне будівництво в регіонах? В чому ідея партії влади, що вмістила в себе людей, якы представляють ворогуючі ідеології? Читайте інтерв'ю Інни Ведерниковой з головою партії "Слуга народу" Олександром Корнієнко на ZN.UA.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



