Міхеїл Саакашвілі також повідомив, що вже спілкувався із прем'єр-міністром Денисом Шмигалем.

Ексочільник Одеської ОДА Міхеїл Саакашвілі повідомив про те, що президент Володимир Зеленський запропонував йому стати віцепрем'єром з питань реформ. Про це Саакашвілі написав на своїй сторінці у Facebook.
"Для мене велика честь отримати від президента Зеленського пропозицію стати віце-прем'єром уряду України з питань реформ. У мене також була дуже змістовна і корисна розмова з прем'єр-міністром Шмигалем, протягом якої ми детально обговорили всі питання, пов'язані з моєю можливою роботою в уряді", - йдеться у повідомленні.
За словами Саакашвілі, він відповідально ставиться до пропозиції Зеленського та до свого рішення. Він також заявив про те, що попереду "дуже складний період і в економіці, і в цілому по життю в країні".
"Я представлю в Верховній раді свої пропозиції щодо необхідних змін як частину урядової програми уряду Шмигаля з конкретними напрацюваннями, які з'явилися у мене як поза межами України, так і в період моєї роботи в Україні, ґрунтуючись як на позитивному, так і на негативному досвіді", - додав Саакашвілі.
Раніше ЗМІ повідомили про те, що на Банковій Саакашвілі хочуть призначити на відповідну посаду. При цьому питання щодо призначення Верховна Рада може розглянути вже 24 квітня. Зараз відповідне питання активно обговорюють у фракції "Слуга народу".



У 2019 року Саакашвілі покинув територію України через застосування до нього реадмісії. Це відбулося на тлі акцій протесту в столиці України, які він організовував. Саакашвілі затримали бійці спецпідрозділу Державної прикордонної служби в київському ресторані й уже через годину чартерним рейсом відправили до Варшави.
Після видворення з України Держприкордонслужба на три роки заборонила Саакашвілі в'їзд до країни. Однак,  у 2019 році президент Володимир Зеленський скасував рішення свого попередника Петра Порошенка про позбавлення Саакашвілі громадянства України у липні 2017 року. У травні минулого року Саакашвілі повернувся до України.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



