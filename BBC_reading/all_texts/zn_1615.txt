За словами гендиректора директорату вищої освіти МОН, календар вступних кампаній мають визначити до кінця місяця.

Зовнішнє незалежне тестування орієнтовно стартує 25 червня, повідомив у Facebook гендиректор директорату вищої освіти Міністерства освіти і науки України України Олег Шаров. Він також розповів про цьогорічну вступну кампанію.
"ЗНО буде проведено орієнтовно з 25 червня до 17 липня. Вступна кампанія на основі 11 класів буде посунута на один місяць (серпень замість липня), навчальний рік для першокурсників ймовірно розпочнеться 15 вересня (для інших курсів він може розпочатись у звичайні строки)", - повідомив Шаров.
За його словами, календар інших вступних кампаній мають визначити до кінця квітня. Однак Шаров попередив, що вказані терміни можуть змінитися, якщо заборону на відвідування закладів освіти продовжать після 1 червня 2020 року.
"У разі вручення свідоцтв про базову середню освіту до кінця червня, вступна кампанія до фахових коледжів для випускників дев'ятих класів може бути проведена без перегляду раніше визначених строків у липні", - додав Шаров.
Він також зазначив, що Науково-методичний центр вищої та фахової передвищої освіти у месенджері Viber провів опитування фахових коледжів щодо вступної кампанії на основі дев'яти класів. За словами Шарова, 82 % опитаних учасників не хочуть, аби час проведення вступної кампанії на основі дев'яти класів змінювали. Навіть за умови відтермінування кампанії на основі 11 класів на серпень.
Раніше в. о. міністра освіти і науки Любомира Мандзій повідомила про те, що остаточна дата проведення ЗНО стане відомою лише тоді, коли буде більш точна інформація про припинення карантину. Водночас вона зазначила, що коли терміни карантину продовжать після початку червня, то основна сесія ЗНО відбудеться 25 серпня.


Також повідомлялося про те, що випускні іспити в четвертому та дев'ятому класах скасують разом з екзаменаційним балом. А навчальний рік має завершитися 1 липня.
Як пояснила ZN.UA заступниця директора Українського центра оцінювання якості освіти Тетяна Вакуленко, в Україні не можна скасовувати випускні екзамени та вступні іспити за прикладом Великої Британії. Адже британська система модель освіти з її Key Level абсолютно відрізняється від української. За словами Вакуленко, якщо дозволити вступ лише за шкільним атестатом, то до вишів вступлять не ті абітурієнти, які краще підготовані.
Що чекає на вступну кампанію-2020 та як проводитиметься зовнішнє незалежне оцінювання після карантину, читайте у статті Оксани Онищенко "Опорна стіна" для ZN.UA.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



