Адміністратор ресторану написав роз'яснення і зобов'язався працювати виключно в онлайн-режимі.

Співробітники столичної поліції відвідали ресторан "Велюр" у центрі Києві. Підставою для перевірки стало журналістське розслідування проекту Bihus.Info: журналісти показали, що ресторан продовжує приймати VIP-відвідувачів попри на карантин.
Правоохоронці внесли інформацію з сюжету до Журналу єдиного обліку заяв і повідомлень. Однак порушень у роботі закладу не виявили.
Коли поліцейські прийшли до ресторану на вулиці Льва Толстого, відвідувачів там не було. У залі перебували адміністратор і кілька співробітників, повідомили в пресслужбі поліції Києва у вівторок, 28 квітня.


Правоохоронці роз'яснили адміністратору умови карантину та відповідальність за його порушення. Той, у свою чергу, написав пояснення і зобов'язався не приймати відвідувачів у період карантину і перевести роботу ресторану в онлайн-режим.

У поліції нагадали, що за порушення ст. 44-3 Кодексу України про адміністративні правопорушення передбачено штраф від 17 до 34 тисяч гривень, а ст. 325 Кримінального кодексу передбачено покарання до восьми років позбавлення волі.
"Якщо ви стали свідком порушення карантину, негайно телефонуйте до поліцію на спецлінію "102" для притягнення причетних осіб до відповідальності", - йдеться в повідомленні.


Журналісти проекту Bihus.Info протягом декількох днів знімали відвідувачів ресторану "Велюр" у центрі Києва. Серед них – народні депутати Антон Яценко, Ігор Негулевський і Олександр Кабанов, перший заступник керівника ОП Сергій Трофімов і бізнесмен Павло Куфтирєв.
Власник ресторану, заступник голови парламентської фракції "Слуги народу" Микола Тищенко запевнив, що "Велюр" дотримується карантину і відвідувачів не приймає. За його словами, він зустрічається в ресторані з людьми, які "готують велику програму перетворення" Києва.
Кабанов підтвердив, що був у ресторані, щоб поспілкуватися з Тищенком. Яценко свої візити до "Велюру" категорично заперечував. Трофімов стверджує, що вже давно не ходить по ресторанах через напружений графік роботи.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



