

На засіданні Кабінету Міністрів 29 квітня 2020 року було схвалено урядовий законопроєкт про тимчасовий виняток у Митному кодексі щодо безмитного ввезення на територію України "транспортних засобів, машин, механізмів, обладнання, устаткування, приладів, пристроїв, запасних частин до них" для виконання контрактів у рамках Угоди з Польщею, також відомої як "польський кредит", за рахунок якого мають реконструювати шість доріг і три пункти пропуску у Львівській і Волинській областях (на Волині – тільки одна ділянка дороги).
Про проблеми навколо цього багатостраждального кредиту експерти ГО "Європа без бар'єрів" Павло Кравчук, Ірина Сушко та Руслан Мініч  написали в статті для ZN.UA "Час робити дороги" 2 квітня.
"Це дуже важливе рішення, яке знімає одну з головних проблем імплементації польського кредиту. Оскільки, за умовами Угоди, не менше 60% робіт і послуг мають бути польськими, контракти були підписані з польськими компаніями, які зіткнулися з неможливістю тимчасового ввезення техніки для виконання робіт – закон вимагав її розмитнити як імпортовану", – говорить експертка з управління кордонами Ірина Сушко.
За її словами. прогрес у вирішенні питання кредиту має подвійне значення.
"У короткостроковій перспективі, початок робіт – це створення робочих місць і додаткові інвестиції в місцеві економіки, а в довгостроковій – це інфраструктурна інвестиція, яка сприятиме економічним зв'язкам і людським контактам між Польщею та Україною, і яка продемонструє спроможність української держави, що особливо важливо після кількох провалених аналогічних проєктів за останні 10 років", – додала вона.
Як відомо, через те, що реконструкція низки доріг і пунктів пропуску мала відбутися за кошти кредиту, термін реалізація якого постійно зсувався, на них кілька років підряд не виділяли бюджетних коштів, що додатково погіршило їх стан.
Нагадуємо, що Договір між Урядом України та Урядом Республіки Польща про надання кредиту на умовах пов'язаної допомоги було підписано у 2015 році.
У 2017 році Державне агентство автомобільних доріг України уклало угоди з польськими компаніями щодо ремонту шести доріг, які ведуть до пунктів пропуску "Смільниця", "Грушів" і "Рава-Руська", а також до майбутнього ПП "Нижанковичі" у Львівській області і ПП "Устилуг" у Волинській. 2018 року українська ДФС уклала з польськими компаніями угоди щодо ремонту трьох ПП: відбудови ПП "Шегині—Медика", побудови пішохідного переходу на ПП "Рава-Руська—Гребенне" та побудови смуги для руху автомобілів і автобусів на ПП "Краківець—Корчова".
Ще одна частина кредиту мала бути спрямована на реконструкцію прикордонних загонів Державної прикордонної служби, але, попри оголошені тендери, на ці роботи не знайшлося виконавця, через що так і не було укладено контракту до кінця дії Угоди 31 грудня 2019 року.
За даними "Європи без бар'єрів", виконавці робіт з реконструкції доріг готові розпочати роботи, як тільки буде вирішено питання розмитнення техніки та оподаткування ПДВ і податком на дохід, створено умови для перетину кордону. Реконструкція пунктів пропуску перебуває на стадії розробки проєктно-кошторисної документації.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



