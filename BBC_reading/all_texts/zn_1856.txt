За пів року не вдалося створити секретаріат уповноваженого із захисту державної мови.

Уповноважена із захисту державної мови Тетяна Монахова написала заяву про звільнення із вказаної посади, про що повідомила у Facebook. Вона також пояснила, чому прийняла таке рішення.
"Та треба знайти сили вчасно усвідомити, що двері, які просто намальовані на цегляній стіні, не відчиняються. Але це був яскравий, корисний, незабутній період у житті. Мені здається, за цей час я здобула кілька нових професій", - написала Монахова.
Водночас вона опублікувала своє інтерв'ю для Opinion, у якому розповіла, що пів року працювала без зарплатні, бо за цей час не вдалося створити Секретаріат омбудсмена.
"Це абсолютно нова інституція. Проблеми почалися одразу, оскільки в Законі не прописано, що секретаріат є юридичною особою. "Створюється секретаріат". Ким створюється? Який його статус?", - зазначила Монахова.
За її словами, у законі про діяльність уповноваженого Верховної Ради з прав людини алгоритм створення секретаріату прописаний. У випадку із секретаріатом  Національної комісії зі стандартів мови також чітко вказано, що це юридична особа.
"Саме так я і працювала. Однак тільки після створення секретаріату казначейство виділяє фінансування, тільки обравши керівника секретаріату, можна створити штатний розпис і почати отримувати заробітну платню", - додала Монахова.
Вона розповіла, що навіть не знала, яку саме зарплатню мала отримувати на посаді уповноваженої Монахова зазначила, що за майже пів року витратила близько 30 тисяч гривень на свою роботу. Адже потрібно було за свій кошт їздити з Миколаєва до Києва, винаймати у столиці житло тощо.
"Києвом я пересувалася на метро. Про якого водія може йти мова, коли мені відмовили навіть у службовому житлі. Мовляв, тільки депутатам Верховної Ради належить отримувати, а вам – ні", - додала уповноважена.
Монахова розповіла, що довгий час списувала проблеми зі створенням секретаріату на "іржавілість нашої бюрократичної машини". Омбудсмен провела велику кількість консультацій із юристами Верховної Ради та Кабміну.
"Писала проєкти постанов для Кабміну про створення секретаріату. Зверталася з листами до депутатів, доповідаючи про труднощі, просила допомоги. Здійснювала спроби зареєструвати секретаріат у ЦНАПі Печерського району, але марно", - додала Монахова.
За словами уповноваженої, паралельно вона шукала людей, адже в секретаріаті мали працювати 50 осіб. Монахова розповіла, що проводила співбесіди з гарними фахівцями, але через деякий час вони відмовлялися від роботи, бо секретаріат так і не створили.
"Я мала довге терпіння, поки була ілюзія, що повільно, але впевнено я йду до мети. Однак, коли все було нарешті готово, коли після стількох моїх зусиль питання про створення секретаріату нарешті було винесене на голосування Кабміну, а потім раптово в день голосування викреслене із порядку денного, я остаточно переконалася, що йдеться про відсутність політичної волі. Я зрозуміла, що всі мої дії заблоковані. Продовжувати брати на себе відповідальність за те, на що ніяк не можеш вплинути, просто безглуздо", - додала омбудсмен.


16 листопада 2019 року Міністерство культури, молоді та спорту внесло на розгляд Кабміну кандидатуру Тетяни Монахової на посаду уповноваженого із захисту державної мови. 27 листопада уряд призначив Монахову на посаду мовного омбудсмена.
Відповідна посада передбачена законом "Про забезпечення функціонування української мови як державної", який Верховна Рада прийняла у квітні минулого року.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



