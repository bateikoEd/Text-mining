Президент Франції висловив співчуття родині загиблого військовослужбовця.

Президент Франції Еммануель Макрон висловив співчуття у зв'язку із загибеллю у Малі військовослужбовця Іноземного легіону українського походження Дмитра Мартинюка. Про це повідомляє Єлисейський палац, передає Укрінформ.
"Президент Республіки з великим жалем сприйняв повідомлення про смерть 1 травня бригадира (капрала – ред.) Дмитра Мартинюка у військовому госпіталі Персі де Кламар внаслідок поранень, отриманих від розриву саморобного вибухового пристрою. Це сталося 23 квітня під час проведення операції проти терористичних груп в Малі", - йдеться в повідомленні.
Макрон висловив щирі співчуття рідним і близьким загиблого і запевнив у солідарності Франції у таких трагічних обставинах.
Співчуття рідним і близьким загиблого висловили міністр збройних сил Франції Флоранс Парлі особисто і очолюване ним відомство в цілому, командування Сухопутних військ, а також командування і особовий склад полку, в якому служив український легіонер.
Як стало відомо сьогодні, військовослужбовець 1-го бронетанкового полку Іноземного легіону Дмитро Мартинюк загинув в Малі, виконуючи завдання під час антитерористичної операції "Бархан". Франція проводить її в африканському регіоні Сахель, який включає Малі, Буркіна-Фасо, Мавританію, Нігер і Чад. До операції залучено 6 тис. військовослужбовців.
Дмитро Мартинюк народився 28 серпня 1991 року на Хмельниччині. У складі Іноземного легіону служив з вересня 2015 року.
Це другий українець з французького Іноземного легіону, який загинув в останній час. 13 березня в Лівані в результаті ДТП загинув Володимир Рибончук, капрал 1-го іноземного інженерного полку у складі Тимчасової місії ООН (UNIFIL).


Як повідомлялося, в липні 2019 року Україна відправила в Малі миротворців.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



