МЗС України направило ноту МЗС Туреччини, але питання досі не вирішено.

Майже 200 українських далекобійників виявилися заблоковані на кордоні Туреччини з Болгарією і Грузією після рішення Анкари закрити кордони для громадян держав, в яких зафіксовані випадки коронавіруса.
"Опівночі 21 березня на турецьких КПП упали шлагбауми на в'їзд і на виїзд перед вантажівками, що їхали з країн, де зафіксовано випадки захворювання на COVID-19. Ні суб'єкти підприємницької діяльності, ні самі водії не були попереджені про раптове запровадження жорстких карантинних заходів", - пише Світлана Ісаченко у своєму матеріалі для ZN.UA.
За даними Міністерства закордонних справ України, 1 квітня на в'їзді до Туреччини застрягли понад 60 фур з українськими водіями.
При цьому, як повідомляють водії, турецький кордон безперешкодно перетинають вантажівки з російськими, білоруськими та молдовськими номерами.
"Доки про пропуск наших вантажівок ведуть телефонні розмови міністри закордонних справ України і Туреччини, доки консули наших посольств у Туреччині та Болгарії пишуть роз'яснювальні пости в соцмережах, на території Болгарії без їжі й води перебувають у примусовій ізоляції майже 200 українських водіїв", - констатує автор.
Посол України в Туреччині Андрій Сибіга у коментарі ZN.UA розповів про заходи, до яких уряд і українські дипломати вдалисядля вирішення проблеми.
"Відразу після отримання перших сигналів від водіїв було негайно надіслано ноту до МЗС ТР, а також проведено відповідні розмови. Крім того, про це йшлося під час телефонної розмови міністрів закордонних справ України та Туреччини. Міністр інфраструктури в Києві провів розмову з послом ТР в Україні . Спільно з турецькими партнерами ми шукаємо шляхи до розблокування ситуації. З цією метою також встановлено прямий контакт між автомобільними асоціаціями обох країн", - повідомив дипломат.
"Як варіант, ми запропонували турецькій стороні пропустити вантажівки в супроводі конвою. На жаль, поки що ситуація залишається нерозблокованою і можливо для її вирішення знадобиться втручання на найвищому політичному рівні... Українська сторона виходить із того, що ми маємо знайти формулу безперешкодного переміщення вантажів і водіїв між нашими державами, оскільки це надзвичайно важливо для мінімізації наслідків пандемії у двосторонній торгівлі між нашими країнами", - додав він.
Докладніше читайте у статті Світлани Ісаченко "Нев'їзні" у ZN.UA.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



