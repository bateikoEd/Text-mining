Адвокати Пулатова попросили додатковий час, щоб підготуватися до процесу.

Наступне засідання суду у нідерландському Схіпхолі, де розглядається справа про катастрофу малазійського "Боїнга" рейсу MH17, збитого російським ЗРК "Бук" у небі над Донбасом влітку 2014 року, заплановано на 10:00 23 березня. Перерву оголосив суддя Хендрік Стейнхаус у вівторок, 10 березня.
Це було зроблено на прохання захисту росіянина Олега Пулатова – єдиного обвинуваченого, адвокати якого прибули до суду.
Нідерландські адвокати пояснили, що вони включилися в процес лише в січні. І їм потрібний додатковий час для ознайомлення зі справою, щоб повноцінно представляти інтереси клієнта.
При цьому адвокати Пулатова не відповіли на питання прокурора щодо присутності обвинуваченого в суді особисто. Вони також не змогли розповісти, хто оплачує їхні послуги.
Суд у справі MH17 почався в нідерландському Схіпхол 9 березня. Чотирьох обвинувачених будуть судити заочно. Детальніше про процес в статті Володимира Кравченка "Заради справедливості" для ZN.UA.


17 липня 2014 року над містом Шахтарськ Донецької області було збито "Боїнг-777", що належав "Малайзійським авіалініям" і здійснював рейс МН17 за маршрутом Амстердам - Куала-Лумпур. У катастрофі загинули екіпаж і пасажири літака – 298 людей, включаючи 80 дітей. Літак був збитий ракетою ЗРК БУК 53-ї зенітної ракетної бригади ППО Збройних сил РФ, що дислокується в Курську.
У червні 2019 року JIT назвала імена чотирьох обвинувачених: це росіяни Сергій Дубинський ("Хмурий"), Олег Пулатов ("Гюрза"), Ігор Гіркін ("Стрєлков") і українець Леонід Харченко ("Крот"). Ще одним підозрюваним став колишній бойовик "ДНР" Володимир Цемах, якого Україна видала Росії в рамках обміну.
СБУ оголосила підозру фігурантам справи в скоєнні терористичного акту з людськими жертвами.
За п'ять років розслідування трагедії MH17 було встановлено точний час і маршрут переміщення зенітного ракетного комплексу "Бук" з РФ в Україну і назад, час і місце запуску ракети, якою збили авіалайнер, і дані понад 150 причетних до транспортування комплексу осіб.
Проте РФ досі заперечує свою причетність до злочину.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



