Весь тираж підручника англійської мови буде вилучено, директор видавництва вибачився.

В Естонії відкликають підручник англійської мови з картою Європи, на якій анексований український Крим вказано як частину Росії, повідомляє портал ERR.
Карту в підручнику "I love English 7" для учнів сьомих класів виявили члени Конгресу українців Естонії, наприкінці минулого тижня вони звернулись до Міністерства освіти і науки.
"Конгрес українців Естонії висловлює стурбованість ситуацією, коли учням естонських шкіл надається фальшива інформація щодо України й ігнорується територіальна цілісність української держави", - йдеться в листі, направленому в міністерство головою конгресу Вірою Коник.
Підручник випущений в 2018 році видавництвом Studium, його директор Ааво Кенник вже вибачився і заявив, що шкодує про інцидент. Вибачення опубліковано на сторінці видавництва. За його словами, йдеться про прикре непорозуміння без зловмисного наміру.
"Ми зі свого боку дійсно припустилися помилки. Надруковану карту було взято з вільного доступу, тобто вона безкоштовна. Оскільки йдеться про підручник з мови, то на зміст карти - ані в географічному, ані в політичному сенсі - ми не зважили", - пояснив він журналістам.
Кенник стверджує, що протягом двох років до видавництва з повідомленням про знайдену помилку ніхто не звертався. Міністерство освіти і науки Естонії зобов'язало видавництво провести повну заміну підручників.
Підручником користуються близько 200 шкіл з естонською і російською мовами навчання. Новий тираж коштуватиме Studium 10-20 тисяч євро.
Канцлер МОН Март Лайдметс наголосив, що підручники, за якими навчаються в школах країни, повинні відповідати державним освітнім програмам та містити достовірну інформацію.
"У цьому випадку відомості в підручнику недостовірні, тому що Естонія не визнає окупацію та анексію Кримського півострова", - пояснив канцлер.
Посольство України в Естонії вже відреагувало на скандал. Український посол Мар'яна Беца написала в Twitter: "Позиція Естонії залишається незмінною - повна підтримка територіальної цілісності України, невизнання незаконної анексії Криму. Завдяки спільним зусиллям української діаспори в Естонії та Посольства України в Естонії прикру помилку буде виправлено найближчим часом".
Позиція Естонії залишається незмінною - повна підтримка територіальної цілісності України, невизнання незаконної анексії Криму. Завдяки спільним зусиллям української діаспори в Естонії та Посольства України в Естонії прикру помилку буде виправлено ближчим часом #crimeaisukraine https://t.co/DybXXijgN1


Час від часу в різних куточках Європи і США спалахують скандали з публікацією карт, на яких український півострів позначено як частину РФ. Карти з "російським" Кримом з'являються на сторінках підручників, газет і журналів, на сайтах, у навігаторах і застосунках.
Україна і західні партнери послідовно нагадують всьому світу, що півострів вже шість років залишається окупованою Росією територією.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



