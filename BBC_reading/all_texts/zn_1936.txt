Посадовець влаштував штовханину із патрульним.

У Києві за напад на поліцейського затримано заступника голови Київської міської державної адміністрації з питань здійснення самоврядних повноважень Володимира Слончака, повідомляє спільнота "Київ Оперативний". Інформацію щодо затримання Слончака підтверджує й голова КМДА Віталій Кличко.
За даними спільноти, у неділю, 26 квітня, патрульні зупинили на вулиці Льва Толстого автівку, у якій їхали Володимир Слончак та заступниця голови постійної комісії Київської міськради з питань бюджету та соціально-економічного розвитку Людмила Костенко. Причина зупинки – водійка Mercedes забула увімкнути фари.
Зазвичай за таке правопорушення водіїв не штрафують. Патрульні дивляться документи, перевіряють машину за наявними базами, проводять попереджувальну розмову та відпускають.
"Мабуть, так би і закінчилося, але Слончак Володимир Вікторович (він же заступник голови КМДА з питань здійснення самоврядних повноважень) постійно промовляв "та ви знаєте, кто ми", "та завтра от вас тут і слєда не будет" тощо. Оскільки на його репліки ніхто не реагував, він вирішив вийти із авто, почав чіплятися до інспектора патрульної поліції, а потім взагалі накинувся на нього із кулаками", - йдеться у повідомленні.
Заступника голови КМДА затримали, а патрульного доправили до лікарні по швидкій та ушпиталили із травмою.
На місці події працювала слідчо-оперативна група, яка задокументувала цю подію. Водійка автівки Людмила Костенко відмовилася від проходження тестування на стан сп'яніння.

У поліції інцидент за участю Слончака та Костенка поки що не коментують. Однак мер Києва, голова Київської міської держадміністрації Віталій Кличко повідомив, що вже ухвалив рішення щодо свого заступника. Яке саме, стане відомо під час брифінгу.
"Друзі! Рішення щодо заступника голови КМДА Володимира Слончака я ухвалив, як тільки дізнався про інцидент, що стався за його участі в неділю пізно ввечері. Сьогодні все буде оформлено документально. Дивіться брифінг о 12:00", - написав він у Facebook.


Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



