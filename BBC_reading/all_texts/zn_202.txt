У Мінську вирішили створити орган, який закріпить за ОРДЛО суб'єктність, а за Росією статус "гаранта-спостерігача".

Надання ОРДЛО суб'єктності та визнання Росії посередником між Україною та бойовиками за допомогою створення Консультативної ради в Мінську – це шлях до капітуляції, зазначив голова ГО "Центр нових рішень" Костянтин Єлісєєв.
"Домовленості у Мінську щодо заснування "Консультативної ради" - нова реальність у врегулюванні ситуації на Донбасі. Надання правосуб'єктності незаконним формуванням і визнання РФ посередником, а не стороною конфлікту, є хибним, шлях до капітуляції, а не миру. Ні Мінській змові!", - написав Єлісєєв у Twitter.


Ще вчора він зазначав, що "заяви Козака (заступник голови адміністрації президента РФ – ред.) про консультативну раду за участі "сторін конфлікту" на фоні одкровень Сивохо - тривожний сигнал про успіхи РФ в просуванні "прямого діалогу". Хотілося б почути версію Банкової, яка традиційно мовчить".




ZN.UA отримало протокол засідання в Мінську, під час якого представники ТКГ вирішили створити Консультативну раду. Створення цього органу фактично зафіксує суб'єктність ОРДЛО. При цьому Росія увійде до Ради не як країна-агресор, а у вигляді так званого "спостерігача-гаранта". У протоколі засідання йдеться про те, що основним завданням Консультативної Ради є "проведення діалогу, консультацій та вироблення пропозицій щодо проєкту політичних і правових рішень щодо врегулювання конфлікту згідно з Комплексами заходів, в тому числі щодо проведення виборів в окремих районах Донецької і Луганської областей України".
Як зазначила оглядачка ZN.UA Тетяна Силіна, рівний статус України та представників незаконних збройних формувань – це "те, від чого Київ категорично відмовлявся всі шість років. І це та помилка, вчинена в свій час Кишиневом у врегулюванні придністровського конфлікту, яку експерти настійно закликали Київ не повторювати".
Однак за версією голови Офісу президента Андрія Єрмака, у цій ситуації мова нібито "не йде про правове визнання представників ОРДЛО і прямих переговорів з ними".
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



