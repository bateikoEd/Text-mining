Заступник голови комітету розповів, які зміни внесли в проєкт закону.

Комітет Верховної Ради з питань фінансів, податкової та митної політики рекомендує депутатам прийняти в цілому проєкт "антиколомойського" закону, повідомив у Facebook заступник голови комітету Ярослав Железняк.
"Розгляд всіх правок до закону про банки на Комітеті завершено!!18 членів Комітету "За"! Чотири дні обговорення рекордної кількості поправок – і наш фінансовий комітет рекомендував закон про банки до другого читання. Одразу скажу, що всі норми, які стосуються кейсу "Приватбанку" та забороняють повернення банків ексвласникам, залишилися без змін", - написав Железняк.
Проте, комітет вніс такі зміни:
- прибрав норму про обмеження державної реєстрації. За словами Жеезняка, це питання можна буде вирішити на рівні підзаконних нормативно-правових актів, без змін в закон;
- змінив процедуру щодо призначенняя судом аудиторської компанії, яка визначатиме розмір збитків;
- судові провадження, які почалися, але не отримали остаточного рішення до дня набрання чинності цього закону, вирішуються, розглядаються або переглядаються за новими правилами, передбаченими "антиколомойським" законопроєктом;
- внесли уточнюючі зміни в норму про заборону зупинки аукціонів;
- внесли техніко-юридичні зміни, які повинні поліпшити якість законопроєкту.
"Багато змін, які поліпшили банківське регулювання, не включені в текст закону через обмеження згідно з 116 ст. регламенту. Але домовилися, що найближчим часом Ольга Бєлкова внесе відповідний законопроєкт", - додав Він.
Стаття 116 регламенту Верховної Ради передбачає строки подання поправок до законопроєкту, який готується до другого читання.





30 березня парламент у першому читанні ухвалив банківський законопроєкт, відомий також як "антиколомойський". При цьому фракції "Слуга народу" не вистачило власних голосів для ухвалення документа. До другого читання проєкту закону зареєстрували 16 тисяч правок, що стало рекордом для Верховної Ради.
Для скорочення строків розгляду законопроєкту у другому читанні депутати внесли зміни до регламенту Верховної Ради. Однак оновлений регламент створив ризики для функціонування опозиції в парламенті і для демократії в цілому.
"Антиколомойський" законопроєкт передбачає заборону на повернення колишнім власникам націоналізованих банків. Від прийняття документа залежить доля нової програми України і Міжнародного валютного фонду.
Докладніше читайте у матеріалі Юлії Самаєвої "Коломокриза" ZN.UA.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



