Думки членів президентської фракції розділилися, але одностайної підтримки призначення Саакашвілі віце-прем'єром немає.

Парламентська фракція "Слуги народу" не приймала рішення про голосування за призначення Міхеїла Саакашвілі віце-прем'єром з реформ. Про дискусії у фракції розповіли самі народні депутати.
Так, за словами Ірини Верещук, більшість фракції не готова підтримати призначення Саакашвілі з різних причин політичного і правового характеру.
Вона пояснила, що у фракції існує домовленість: якщо 70% членів підтримують те чи інше рішення, то решта підкорюються їхній волі. Що стосується Саакашвілі, то йому заручитися такою підтримкою президентської фракції поки що не вдалося.
"Я думаю, що найближчим часом кандидатуру не буде внесено до парламентської зали. Немає більшості для голосування, і я розумію, що 70% не готові голосувати", - розповіла Верещук в ефірі телеканалу "Україна 24" увечері в неділю, 26 квітня.
Її колега по фракції Марія Мезенцева зазначила, що остаточного розуміння ситуації у фракції ще немає, але позиція депутатів може прояснитися у найближчий час.
"Голосування проходять у малих групах, і офіційно підтверджених результатів у нас немає", - пояснила вона.
Мезенцева уточнила, що на недавню зустріч з Саакашвілі приходили більше 140 членів фракції "Слуги народу". Відповідно, понад 100 депутатів на цій зустрічі були відсутні.
Політик не виключила, що за Саакашвілі можуть проголосувати представники й інших політичних сил.
"У Верховній Раді є й інші фракції... Може бути прийнято рішення, що на розгляд парламенту, на позачергове засідання 30 квітня буде винесено питання про призначення віце-прем'єра з питань реформ. Тоді голосуватиме вся зала і визначатиметься", - зазначила Мезенцева, уточнивши, що особисто вона натине зелену кнопку.
Сам Саакашвілі пояснює небажання більшості "слуг" голосувати за нього ефектом раптовості і "розгубленістю" депутатів.


За словами Міхеїла Саакашвілі, Володимир Зеленський запропонував йому посаду віце-прем'єра з питань реформ.
Джерела ZN.UA в Офісі президента повідомляють, що кандидатуру Саакашвілі Зеленському запропонував голова ВП Андрій Єрмак. Він давно знайомий з екс-президентом Грузії: обидва вчилися на факультеті міжнародних відносин КНУ ім. Т. Р. Шевченка.
При цьому більшість фракції "Слуги народу" скептично ставляться до ідеї надання Саакашивли посади в Кабміні. Депутати побоюються, що він використовує її для самопіару і потім зі скандалом піде з уряду, щоб повести свій політпроєкт на вибори.
24 квітня Саакашвілі зустрічався з фракцією "Слуги народу" і намагався переконати депутатів у необхідності підтримати його призначення в Кабмін..


12 лютого 2018 року Міхеїла Саакашвілі, якого президент Петро Порошенко в липні 2017 року позбавив українського громадянства, видворили з України. Рішення було прийнято на тлі акцій протесту в Києві, які організовував Саакашвілі.
Політика затримали бійці спецпідрозділу ДПСУ в київському ресторані й уже через годину чартерним рейсом відправили до Варшави. 
Після видворення з України ДПСУ на три роки заборонила Саакашвілі в'їзд до країни.
28 травня Володимир Зеленський скасував рішення п'ятого президента Петра Порошенка про позбавлення Саакашвілі громадянства України. Наступного дня Саакашвілі повернувся до України.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



