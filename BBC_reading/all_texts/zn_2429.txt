За словами прем'єра, зараз Україна перебуває на піку захворюваності.

Скоріше за все, карантин в Україні триватиме після 22 травня, але його будуть послаблювати, повідомив прем'єр-міністр Денис Шмигаль в ефірі "Українського радіо". Очільник Кабміну також пояснив, чому перші послаблення карантинних обмежень уряд вирішив запровадити з 11 травня. 
"Вчора Всесвітня організація охорони здоров'я продовжила режим пандемії і  всесвітнього карантину ще на два місяці. Кабмін поки що на першому етапі продовжив карантин до 22 травня, але скоріш за все,  спираючись на дані ВООЗ карантин буде продовжено і надалі з наступними етапами послаблення, якщо це дозволятиме зробити ситуація в країні", - повідомив Шмигаль. 
Він також додав, що зараз Україна перебуває на піку захворюваності на коронавірус, або на "так званому плато, коли кількість захворілих щодня не змінюється". Він пояснив, що уряд проаналізував розрахунки "декількох наукових установ в тому числі Академії наук та декількох наукових інститутів", згідно з якими протягом 18 днів включно з 4 травня в Україні спостерігалася стабільна ситуація щодо зростання числа інфікованих. 
"Тобто їхня кількість коливалася від 300 до 550. Є певний відсоток такої стабільності. Відповідно, за розрахунками пік завершиться в районі 8-9 травня, якщо не буде порушень карантинного режиму. Тобто це фактично початок завершення епідемії для України в медичних термінах. І це означає, що з 11 числа ми можемо піти на перший етап послаблення карантинних обмежень. Проте ми не відмовляємося від карантину", - додав Шмигаль. 



Напередодні уряд продовжив карантин по всій Україні до 22 травня. Однак, з 11 травня деякі карантинні обмеження почнуть пом'якшувати. Зокрема, послаблення стосується роботи парків, скверів та зон відпочинку. З дотриманням протиепідемічних вимог почнуть працювати салони краси та деякі магазини. 
Також уряд дозволив працювати літнім майданчикам просто неба закладів громадського харчування, які зареєстровані як оператори потужності. Окрім того стане дозволеною оптова та роздрібна торгівля непродовольчими товарами. Розпочнуть роботу нотаріуси, стоматологи та сервіси побутової техніки. 
Водночас голова МОЗ Максим Степанов вважає, що послаблення в такому вигляді є досить ризикованими. Однак за його словами, Міністерство охорони здоров'я має розробити план адаптивного карантину. 
Станом на 5 травня, в Україні зафіксовано 12 697 випадків захворювання на коронавірус, з них 366 виявили за останню добу. Загалом від коронавірусу в Україні померли 316 осіб, а вилікувалися - 1 875. 
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



