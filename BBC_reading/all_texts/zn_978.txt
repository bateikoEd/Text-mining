У розмові з американським колегою Таран наголосив на незворотності оборонної реформи за стандартами Альянсу.

Міністр оборони України Андрій Таран під час розмови з американським колегою Марком Еспером наголосив на незворотності реформування української армії за стандартами НАТО.
"Міністр оборони України запевнив американського колегу у незворотності оборонної реформи за стандартами НАТО та подякував М. Есперу за суттєву допомогу, яку США надають Збройним силам України",  - повідомляє пресслужба МОУ.
Очільник оборонного відомства наголосив на важливості дорадчої допомоги Сполучених Штатів на стратегічному рівні в галузі управління людськими ресурсами та реформування українського ОПК.
Співрозмовники також відзначили військово-технічне співробітництво двох країн і обговорили можливість України здійснювати пряму закупівлю американських озброєння та військової техніки.
Таран подякував Сполученим Штатам за підтримку українській армії і поінформував колегу про діяльність України у контексті реалізації домовленостей щодо отримання другого траншу безпекової допомоги від США.
Особливий наголос також було зроблено на продовженні політики євроатлантичної інтеграції та пріоритетах діяльності МОУ.
Крім цього, сторони домовилися про коригування  ключових заходів двостороннього співробітництва в умовах пандемії коронавірусу COVID-19. Йдеться про заходи, які мають першорядне значення для підтримання бойових спроможностей української армії.
Міністри оборони України та США домовилися підтримувати постійний діалог стратегічного рівня як на міністерському рівні, так і на рівні своїх заступників.
"Очільниками оборонних відомств було підтверджено стратегічний характер партнерства та всебічну підтримку України з боку США у протидії російській агресії і реалізації оборонної реформи, незмінність курсу на забезпечення суверенітету та відновлення територіальної цілісності України — як на політичному, так і на військовому рівнях", - йдеться у повідомленні.
Зазначимо, під час виступу 11 березня Андрій Таран заявляв про недосяжність швидкої адаптації Збройних сил України до стандартів НАТО.
"З огляду на наші реалії, головним завданням МО замість амбітної, але недосяжної найближчим часом цілі повної адаптації ЗСУ до стандартів НАТО, у нас повинна бути цілком реальна мета - максимальне забезпечення здатності ЗСУ взаємодіяти з силами Альянсу", - казав міністр.
Попередник чинного міністра Степан Полторак у лютому 2018 року наголошував на тому, що "за два роки виконано 90% від спланованих заходів" амбітного плану відповідності стандартам Північноатлантичного альянсу.



Зазначимо, стандарти НАТО не можна розцінювати як критерії членства, і навіть найвища динаміка їх імплементації не гарантує приєднання до Альянсу. Ба більше, жодна з країн-членів НАТО не може похвалитися стовідсотковою імплементацією. Найвищий показник – у Норвегії і Румунії, найнижчий – у Албанії і Хорватії.  
Однак тема стандартів НАТО стала заручником політичного дискурсу. Докладніше про реформування української армії за стандартами Альянсу, читайте у статті Данила Пилипчука "Стандартний набір" для ZN.UA.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



