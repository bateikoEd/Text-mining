За словами учасників розмови, конструктиву було мало, а криків і переходу на особистості – багато.

Очільник Офісу президента України Андрій Єрмак відмовився предметно обговорювати з депутатами зі "Слуги народу" створення так званої Консультативної ради у Тристоронній контактній групі.
Про результати зустрічі з Єрмаком "Українській правді" розповіли її учасники. Вона була терміново скликана після того, як 60 "слуг" виступили проти створення Ради, до складу якої можуть увійти представники маріонеткових "республік" Донбасу.
Один із підписантів звернення до президента розповів, що до публічного демаршу "слуг" комунікації з Офісом президента і Єрмаком не було, і така зустріч навіть не планувалася. А на самій зустрічі було мало конструктиву, і багато "наїздів" Єрмака на депутатів.
"Комунікації з Єрмаком та ОП не було, тому що вони не виходили на контакт. Коли почався дим від нашої заяви, всіх запросили на зустріч до Єрмака. Але навіть на зустрічі, на жаль, все було в стилі "Немає зради, а ви – розкольники"... Єрмак переходив на особистості, наїхав на кількох депутатів", - розповідають учасники зустрічі.
Дісталося від голови Офісу Зеленського депутатам Микиті Потураєву, Олександру Ткаченку та Єлизаветі Ясько, коли вона взяла слово. Єрмак кричав, що це не його ""зрада", а просто їхні політичні амбіції".
За словами одного з присутніх там "слуг", керівник ОПУ "напружився, бо подумав, що це наїзд на нього особисто, але це не так".
Як розповідають учасники розмови, суть діалогу, окрім взаємних образ, зводилася до того, що Єрмак пояснював, навіщо українська делегація фактично погодилася на прямі переговори з бойовиками. У відповідь депутати намагалися пояснити йому, що хотіли б дізнаватися про стратегію влади не зі ЗМІ.
"Єрмак пояснив суть нашої гри в Мінську, і ми йому сказали, що вважаємо її дуже ризикованою. Тут потрібна філігранна і дуже злагоджена робота всієї влади. А ми дізнаємося про все з газет. Так воно точно не злетить", - додав співрозмовник журналістів.


ZN.UA отримало протокол засідання в Мінську, під час якого представники ТКГ вирішили створити Консультативну раду. Створення цього органу фактично зафіксує суб'єктність ОРДЛО. При цьому Росія увійде до Ради не як країна-агресор, а у вигляді так званого "спостерігача-гаранта". У протоколі засідання йдеться, що основним завданням Консультативної ради є "проведення діалогу, консультацій та вироблення пропозицій щодо проєкту політичних і правових рішень щодо врегулювання конфлікту згідно з Комплексами заходів, зокрема щодо проведення виборів в окремих районах Донецької і Луганської областей України".
Як зазначила оглядачка ZN.UA Тетяна Силіна, рівний статус України та представників незаконних збройних формувань – це "те, від чого Київ категорично відмовлявся всі шість років. І це та помилка, вчинена свого часу Кишиневом у врегулюванні придністровського конфлікту, яку експерти настійно закликали Київ не повторювати".
Однак за версією голови Офісу президента Андрія Єрмака, у цій ситуації мова нібито "не йде про правове визнання представників ОРДЛО і прямих переговорів з ними".
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



