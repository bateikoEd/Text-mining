Засідання Печерського суду проходило в закритому режимі.

Печерський районний суд пом'якшив умови запобіжного заходу військовому медику Яні Дугарь, яку слідство називає співучасником вбивства журналіста Павла Шеремета.
Зокрема, суд звузив часові рамки обов'язкового перебування підозрюваної будинку, а також розширив район, в якому вона може знаходитися, поки діє запобіжний захід.
"Змін небагато, але все ж є і в позитивний бік. Тепер Яні заборонено залишати місце проживання з 22 години, а не з 20. А також розширено радіус, в якому вона може перебувати. Тепер це не тільки Гвардійське, де знаходиться її військова частина, але і взагалі Новомосковський район (Дніпропетровської області, - Ред.)", - повідомила народний депутат від "Європейської Солідарності" Яна Зінкевич на своїй сторінці в Facebook у четвер, 2 квітня.
Політик уточнила, що засідання проходило в закритому режимі, але їй як поручителеві дозволили перебувати в залі суду.



12 грудня 2019 року керівництво поліції повідомило, що у вбивстві Шеремета підозрюють дитячого кардіохірурга і волонтерку Юлію Кузьменко, рок-музиканта і бійця ССО Андрія Антоненка і військового медика Яну Дугарь. За версією слідства, мотивом вбивства була "дестабілізація суспільно-політичної ситуації". Вірогідних замовників у поліції назвати не змогли.
13 грудня Печерський суд відправив Дугарь цілодобовий під домашній арешт, а Кузьменко взяв під варту на 60 діб без права внесення застави. Запобіжний захід підозрюваним обирав суддя Сергій Вовк, який у 2012 році відправив за грати Юрія Луценка. ЄСПЛ визнав той вирок політично вмотивованим.
Апеляційний суд Києва залишив запобіжні заходу без змін, проігнорувавши десятки бажаючих взяти Кузьменко й Антоненка на поруки, а також на інформацію про алібі підозрюваних і аргументи захисту щодо хибності наданих слідством доказів.
Згодом підозрюваним кілька разів продовжували запобіжні заходи.
Колеги Шеремета з "Української правди" також засумнівалися в озвученій поліцією версії щодо мотивів вбивства.
Журналіст Павло Шеремет трагічно загинув 20 липня 2016 року в результаті підриву автомобіля. Вибух стався о 7:45 ранку, коли журналіст виїхав з дому і проїхав кілька десятків метрів, на розі вулиць Богдана Хмельницького та Івана Франка в Києві.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



