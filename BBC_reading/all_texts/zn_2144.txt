Також колишньому заступнику керівника "Укрбуду" вдвічі збільшили загальну суму застави.

Вищий антикорупційний суд стягнув 500 тисяч гривень із підозрюваного у справі про заволодіння майном Національної гвардії, повідомила пресслужба Спеціалізованої антикорупційної прокуратури. Підозрюваний пропустив два судові засідання.
"Апеляційна палата ВАКС задовольнила апеляційну скаргу прокурора САП та стягнула на користь держави з одного із учасників злочинної схеми заволодіння майном Національної гвардії України, який на час вчинення злочину обіймав посаду заступника керівника Державної будівельної корпорації, 500 тис. гривень застави з причин його неявки на 2 судові засідання з розгляду клопотань про стягнення застави з іншого фігуранта справи", - йдеться у повідомленні.
Також через порушення процесуальних обов'язків підозрюваному збільшили розмір застави до 3 млн грн.
Вказаному фігуранту справи повідомили про підозру у минулому році. Його дії кваліфікували за частиною 5 статті 191 (привласнення майна шляхом зловживання службовим становищем) Кримінального кодексу України. Наступного дня Солом'янський районний суд Києва обрав йому запобіжний захід у вигляді застави в 1,5 млн грн.



Нагадаємо, в минулому році Національне антикорупційне бюро провело обшуки у службовців Нацгвардії та в низці приватних компаній. Слідчі дії провели в рамках справи про незаконне заволодіння майном Національної гвардії України на суму 81,64 млн грн.
Наступного дня після обшуків затриманим ексочільнику Нацгвардії Юрію Аллерову, генеральному директору компанії-забудовника Олегу Майбороді й оцінювачці Алісі Грищук оголосили підозру за статтею 191 ККУ.
Через кілька місяців НАБУ оголосило підозру президенту корпорації "Укрбуд" Максиму Микитасю. За версією слідства, ексдепутат за допомогою підконтрольної йому державної компанії в змові з колишнім командувачем НГУ, гендиректором компанії-забудовника, приватним оцінювачем і іншими співучасниками організував схему незаконного заволодіння майном Нацгвардії.
21 травня Юрій Аллеров вийшов із СІЗО під заставу в 4,8 млн гривень. У жовтні Апеляційна палата ВАКС змінила Микитасю запобіжний захід на тримання під вартою з альтернативою 80 млн грн застави, за кілька днів він теж вийшов на волю.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



