Випадки, коли на засідання комітетів у режимі відеоконференцій депутати з'явилися у повному складі, були поодинокими.

Народні депутати не відвідують засідання комітетів Верховної Ради навіть у режимі онлайн, повідомив "Комітет виборців України". Проводити засідання у формі відео конференцій під час карантину парламент дозволив 30 березня, коли вніс відповідні зміни до закону "Про комітети Верховної Ради України".
"За даними КВУ частина депутатів прогулювали засідання комітетів навіть онлайн. Загалом, починаючи з 30 березня і станом на 1 травня, 15 комітетів бодай раз провели засідання у форматі відеоконференції, деякі – провели кілька таких засідань", - йдеться у повідомленні.
За даними КВУ, в онлайн режимі відбулося 29 засідань комітетів, під час яких, парламентарі були присутні 406 разів, відсутні – 68 разів. У середньому ігнорували такі засідання 17% народних депутатів.
Зокрема, 7 квітня у режимі відео конференції відбулося засідання комітету з питань фінансів, податкової та митної політики. На нього не з'явилися семеро парламентарів, а саме Василевська-Смаглюк О.М., Дубінський О.А., Горват Р.І., Колісник А.С., Козак Т.Р., Палиця І.П., Солод Ю.В.. Під час наступного засідання, яке відбулося 21 квітня, більшість цих депутатів вже були присутні.
Під час онлайн-засідання парламентського комітету з питань екологічної політики та природокористування, яке відбулося 14 квітня, були відсутні п'ять народних депутатів. Також 10 квітня у режимі відеоконференції зібрався комітет Верховної Ради з питань аграрної та земельної політики, на який не з'явилися чотири народні депутати.
В цілому, майже під час кожного засідання комітетів, які відбувалися у режимі онлайн, були відсутні хоча б кілька народних депутатів. Випадки, коли на такі засідання з'являлися 100% парламентарів, були поодинокими. Однак, члени комітету з питань цифрової трансформації, двічі в повному складі взяли участь в онлайн-засіданні.
"Для того, щоб взяти участь в засіданнях комітету народним депутатам навіть не було потрібно виходити з дому, достатньо було взяти в руки смартфон. Однак і це виявилося нереальним для частини парламентарів. Пояснити об'єктивні причини відсутності депутатів на засіданнях комітетів у форматі відеоконференцій справді складно. Під час карантину показники присутності на засіданнях мали б бути близькими до 100%. Однак ситуація виявилася дещо іншою і загалом показала ставлення частини політиків до виконання своїх депутатських обов'язків і роботи в комітетах. Мова йде про кілька десятків народних депутатів, які ігнорували засідання комітетів навіть онлайн", - зазначив голова КВУ Олексій Кошель.



17 березня Верховна Рада змінила календарний план сесії таким чином, щоб протягом карантину проводити лише засідання комітетів. Однак з того часу парламент періодично збирається на позачергові засідання.  У свою чергу голова Фракції "Слуга народу" Давид Арахамія заявив про те, що що Верховна Рада може повернутися до звичного режиму роботи вже 20 травня.
Нагадаємо, карантин по всій Україні ввели 12 березня для запобігання розповсюдженню коронавірусу. З моменту введення Кабмін кілька разів посилював карантинні обмеження. Однак, голова Міністерства охорони здоров'я Максим Степанов зазначив, що після 11 травня карантин в Україні дещо послаблять.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



