Правоохоронці оголосили підозрюваного у розшук.

Правоохоронці повідомили про підозру особі, яка може бути причетна до замаху на вбивство депутата Київської облради В'ячеслава Соболєва, а також до вбивства його 3-річного сина, повідомила пресслужба Офісу генпрокурора. Підозрюваному заочно обрали запобіжний захід.
"За процесуального керівництва Офісу генерального прокурора повідомлено про підозру особі, яка може бути причетна до замаху на умисне вбивство депутата Київської обласної ради та вбивства його 3-річного сина в центрі Києва в грудні 2019 року. Наразі фігуранта оголошено в міжнародний розшук", - повідомили в ОГП.
Окрім того, суд задовольнив клопотання прокурорів та обрав підозрюваному запобіжний захід у вигляді тримання під вартою. В ОГП пояснили, що це надає правові підстави відповідним органам для того, аби затримати особу на території України.
"Досудове розслідування триває… Наразі шести особам повідомлено про підозру. Чотири особи перебувають під вартою, двоє - у міжнародному розшуку", - додали в ОГП.


У грудні минулого року невідомі особи обстріляли автомобіль на розі вулиць Льва Толстого і Тарасівської у Києві. У результаті смертельне поранення дістав трирічний син депутата Київської обласної ради В'ячеслава Соболєва.
За версією слідства, виконавцями злочину нібито є учасники АТО, ексбійці батальйону "Аратта" Української добровольчої армії Андрій Лаврега та Олексій Семенов.
Через два дні після вчинення злочину затриманим оголосили підозру, суд відправив їх під арешт. Їм загрожує до 15 років позбавлення волі або довічне ув'язнення. Організатором вбивства слідство вважає 25-річного громадянина РФ Юсупа Абуєва.
Сам Соболєв рекомендував вісьмом особам, яких він вважає причетним до вбивства, пройти перевірку на поліграфі. За його словами, на це зголосився  лише колишній депутат від "БПП" Олександр Грановський.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



