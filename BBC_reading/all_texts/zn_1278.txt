За словами авторів листа, організація масового дистанційного навчання має спиратися на ретельний відбір учителів, якісну підготовку уроків та обов'язковий перегляд кінцевого продукту фахівцями.

Науковці-фізики, представники наукових установ НАН України, деякі університети та українські школи звернулись до президента України Володимира Зеленського з листом-скаргою на неналежний рівень підготовки телеуроків проекту "Всеукраїнська школа онлайн", повідомляє Освіта.ua.
Зазначається, що "вихід вчителів з класу" демонструє низький рівень їх професійної підготовки, а онлайна-уроки з фізики для 11 класу наочно демонструють недостатній рівень викладання усталених понять.
"ЗМІ вже повідомляли про неприпустимі фактичні помилки, допущені на дистанційних уроках з різних предметів. Ми ж у відповідності до нашого роду занять маємо на увазі уроки з фізики для 11 класу, які наочно довели, що використання сучасного обладнання і ІТ можливостей не спроможне компенсувати недостатній рівень викладання навіть усталених понять. Водночас, виявилося, що телеуроки були позбавлені редагування та контролю з боку МОН, що очевидно нехай і при побіжному ознайомленні з відеоматеріалом", - йдеться у листі.
За словами авторів листа, організація масового дистанційного навчання має спиратися на ретельний відбір учителів, якісну підготовку уроків та обов'язковий перегляд кінцевого продукту фахівцями.
"Коли вчителі зі своїм наявним рівнем кваліфікації "вийшли з класу" в простір ТБ, перед нами постала досі прихована проблема реального падіння загальної професійної підготовки самих вчителів, особливо природничих дисциплін", - йдеться у зверненні.
Автори листа звертаються до президента з проханням навести лад в освітній сфері, шляхом створення комісії, яка могла б оперативно редагувати "учбові онлайн-програми".
"Зі свого боку, запевняємо Вас у нашій повній готовності долучитися до відповідної роботи в частині відбору викладачів для телеуроків, їхнього (уроків) експертного супроводу, обговорення змісту і форм навчання, оперативного редагування учбових онлайн-програм тощо. Зокрема, на нашу думку, було б доцільним дати доручення МОН України створити із залученням Відділень НАН України комісії, які б контролювали матеріали, призначені для цієї мети", - йдеться у листі.










Нагадаємо, через карантинні заходи, введені у зв'язку з пандемією коронавірусу, учнів було переведено на дистанційне навчання. 6 квітня стартував проект "Всеукраїнська школа онлайн", в рамках якого в ефірах українських телеканалів викладаються 11 шкільних дисциплін.  
Про те, яким викликом може стати дистанційне навчання в Україні, читайте в статті Оксани Онищенко "Онлайн пшеницю жала" для ZN.UA.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



