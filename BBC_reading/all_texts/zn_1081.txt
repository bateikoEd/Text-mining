Уряд працює над планом поетапного виходу з карантину.

У травні Україна повинна піти на роботу. Про це сказав прем'єр-міністр Денис Шмигаль в ефірі програми Свобода слова Савіка Шустера в п'ятницю, 10 квітня.
"У травні Україна повинна піти на роботу. Ми це розуміємо, готуємося, повинні створити робочі місця, можливість малому і середньому бізнесу привести у рух свій бізнес. Ми повинні жити в нових соціальних стандартах, з соціальною дистанцією, в масочному режимі, з частим миттям рук і ще багато всього", – додав Шмигаль.
Він додав, що зараз уряд працює над вирішенням таких важливих питань: як українці виходитимуть на роботу; які нові соціальні стандарти треба створити; як розтягнути години пік на транспорті, щоб уникнути великого скупчення людей.
За словами Шмигаля, вже існує план виходу з кризи, над яким працюють цілодобово.
"Ми чітко розуміємо, які кредитні програми необхідно зробити для малого і середнього бізнесу, де потрібен рефінанс кредитів, яка ставка кредитування до 5% повинна бути в умовах економіки. Те, що у нас зараз немає італійського або іспанського сценарію, не означає, що ми повинні розслабитися і все завершувати", – сказав Шмигаль.
Шмигаль вважає, що в найближчі три тижні українці повинні витримати і перервати ланцюжок захворювання. Він також повідомив, що зараз в Україні немає зниження кількості захворюваності, а навпаки – кількість хворих щодня збільшується.
"Той переломний момент, я думаю, він наступить після Великодня, коли ми почнемо рухатися вниз. У той момент ми почнемо надавати план заходів, які ми розробили. Щоб через 3-4 тижні дати їх малому і середньому бізнесу", – пояснив глава уряду.


Раніше глава МВС Арсен Аваков припустив, що Україна почне повертатися до нормального життя в травні, але остаточно оговтається влітку.
Нагадаємо, з 12 березня в Україні ввели карантин в навчальних закладах та низку інших заходів протидії поширенню коронавірусної інфекції. Пізніше влада продовжила карантин до 24 квітня. З 6 квітня обмежувальні заходи були посилені. 8 квітня уряд послабив обмеження для хімчисток і магазинів будматеріалів.
Крім того, під час останнього засідання уряду Денис Шмигаль повідомив про те, що 24 квітня Україна не вийде з карантину. Швидше за все, вихід затягнеться до початку травня.
 
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



