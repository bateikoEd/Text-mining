Генпрокуратура, вирішивши передати справу до суду, збирається спиратися на стару доказову базу, зібрану ще при Луценку. Що при наявності трьох місяців можливого продовження досудового розслідування, — нонсенс.

Після брифінгу, де Генрокуратура переможно відрапортувала про завершення досудового розслідування справи Гандзюк і передачі його в суд, ZN.UA звернулося за коментарем до адвоката потерпілої сторони Євгенії Закревської.
— Євгенія, ви можете прокоментувати рішення Генеральної прокуратури завершити досудове розслідування і передати справу до суду?
— До завершення встановленого строку досудового розслідування ще є три місяці. Я не знаю ні одного слідчого або прокурора, які б у нормальній ситуації не зробили спробу використати цей час на те, щоб зібрати додаткові докази, провести необхідні слідчі дії. І передати до суду справу, яка там не розвалиться, а перетвориться в законний і справедливий вирок.
— Чим ви можете пояснити таке рішення слідства?
— Для того, що сталося зараз, у мене немає розумних пояснень. Я не вважаю, що завершення зараз розслідування в інтересах справи. Скоріше в інтересах підозрюваних. Мені складно сказати, що могло змусити слідчих і прокурорів відмовитися від можливості отримати необхідні докази і підвищити ймовірність обвинувального вироку.
Заплановані слідчі дії, які мали відбутися, проведені не були. Слідчі дії, які були узгоджені за клопотанням потерпілих теж, не відбулися. Нічого з того, для чого з такими труднощами продовжили термін слідства до липня зроблено не було.
Зате мені очевидний в цьому виключно інтерес обвинуваченого. Передати справу до суду "як є", без збору додаткових доказів, було основною вимогою адвокатів Мангера.
Для мене очевидно виконання прокуратурою вимоги сторони захисту обвинуваченого. На не відомих мені умовах.
— Ви можете уточнити які лінії справи слідство могло ще розвивати, щоб підкріпити доказову базу?
— Ні, в інтересах боку потерпілих я не можу цього зробити.
— У зверненні ініціативної групи "Хто замовив Катю Гандзюк?" є інформація, що Левін відмовився співпрацювати зі слідством і ніяких свідчень не дав. Це так? І наскільки це загрожує ризиками в суді для потерпілої сторони?
— Будь-яка співпраця передбачає подальший певний набір слідчих дій. Якщо б він погодився, то мали б бути проведені слідчі експерименти і допити з моєю участю. Нічого цього не було. А якщо їх провели без відома потерпілої сторони, то це, м'яко кажучи, дуже дивно.
— Виходить, що заяви заступника генпрокурора Симоненка, про те, що слідство протягом цього часу працювало не покладаючи рук і збирала докази, — брехня?
— Я не знаю, може слідчі й працювали. Питання в тому, чому ще не допрацювали три місяці. І чому немає видимих для потерпілої сторони результатів цієї роботи. Точніше я можу сказати, коли ми ознайомимося з матеріалами. Але я точно знаю, що є клопотання, за яким не проведено ті слідчі дії, про які я просила.
— Зроблені досить гучні заяви, названі конкретні імена замовників. Прокуратора, наважуючись на невідомих умовах на розвал справи, готова пожертвувати своєю репутацією та репутацією президента?
— Ніяких гучних заяв не пролунало насправді. Всі названі імена давно і озвучені. Ніякого нового свідка вони не назвали. Тобто вони збираються спиратися на стару доказову базу, зібрану ще при Луценку. Що знову-таки при наявності трьох місяців можливого продовження досудового розслідування, — нонсенс.
— Які ваші подальші дії?
— Знайомитися з матеріалами справи і за результатами подавати клопотання і скарги.


Як повідомлялося, Офіс генерального прокурора вирішив завершити розслідування щодо ключових фігурантів справи Гандзюк, а саме Владислава Мангера і Олексія Левіна. Учасники ініціативи "Хто замовив Катю Ганлзюк?" назвали такі дії ОГП "зливом справи". Зокрема, активісти зазначили, що єдине логічне пояснення це "інформація про те, що Мангер збирав гроші, підтверджується. Зібрав. Заніс. Домовився".
16 березня підозрюваного в організації вбивства Гандзюк Олексія Левіна літаком доправили до Києва, український суд відправив його під арешт на два тижні. Затримання та екстрадиція з Болгарії Левіна стали багато в чому заслугою команди прокурорів під керівництвом Віктора Трепака.
Проте 30 березня нова керівниця Офісу генпрокурора Ірина Венедіктова підписала заяву Віктора Трепака про відставку. Сам Трепак в коментарі ZN.UA, пояснив, що подав у відставку за власним бажанням ще 27 березня. Таке рішення він прийняв після того, як Венедіктова змінила функціональні обов'язки заступників і відсторонила Трепака від усіх справ, які розслідує СБУ, в тому числі від справи про напад на громадських активістів – Катерину Гандзюк, Сергія Стерненка та інших.
Замовниками злочину батько вбитої активістки Віктор Гандзюк називав голову Херсонської облради Владислава Мангера, ексголову Херсонської ОДА Андрія Гордєєва і його колишнього заступника Євгена Рищука. З них трьох підозрюваним у справі проходить тільки Мангер.
Однак реальні терміни отримали тільки виконавці злочину: Віктор Горбунов, Володимир Васянович, В'ячеслав Вишневський Микита Грабчук а також їхній ватажок Сергій Торбін ("Опер").
Катерина Гандзюк померла 4 листопада 2018 року в київській лікарні. Офіційна причина смерті: поліорганна недостатність і хімічні опіки 39% тіла в результаті нападу з використанням хімічної речовини (сірчаної кислоти).
Докладніше читайте в матеріалі Інни Ведернікової "Справа Гандзюк. Слово надається прокурору" для ZN.UA.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



