Втрати противника уточнюються.

Бойовики російсько-окупаційних формувань продовжують обстрілювати позиції Об'єднаних сил у Луганській і Донецькій областях, ігноруючи режим припинення вогню. У четвер, 9 квітня, противник 11 разів порушив перемир'я, задіявши міномети, протитанкові ракетний комплекс (ПТРК) і важке піхотне озброєння. На ворожі обстріли Збройні сили України відповідали вогнем зі штатної зброї. У ході бойових дій один український військовослужбовець загинув. Втрати противника уточнюються, повідомляє пресцентр штабу ООС.
У зонах відповідальності оперативно-тактичних угруповань "Схід" і "Північ" було зафіксовано шість і п'ять ворожих обстрілів відповідно.
По Павлополю на Донеччині окупанти завдали мінометного удару, витративши п'ять мін калібру 82 міліметри, а також вели вогонь з автоматичних станкових гранатометів (АГС) і великокаліберних кулеметів.
По Водяному противник випустив чотири 82-мм мінометних міни, бив зі станкових протитанкових гранатометів (СПГ) і великокаліберних кулеметів.
Позиції ЗСУ поблизу Красногорівки і Новомихайлівки також зазнали обстрілу з СПГ і великокаліберних кулеметів. У районі Богданівки були зафіксовані провокації із застосуванням стрілецької зброї.
Хутір Вільний і двічі Оріхове на Луганщині окупанти обстріляли з 82-мм мінометів і гранатометів.
По захисниках Новгородського противник вдарив із ПТРК. У районі Кримського бойовики використовували гранатомети, великокаліберні кулемети і стрілецьку зброю.
Під час обстрілу позицій ЗСУ в Луганській області загинув український військовослужбовець.
"На всі обстріли українські військовослужбовці давали адекватну відповідь зі штатного озброєння... Військовослужбовці відкривали прицільний вогонь по опорних пунктах противника і рішуче припиняли ворожу активність. Втрати противника уточнюються", - відзначили в штабі.



26 червня 2019 року  українські підрозділи під контролем ОБСЄ були відведені від Станиці Луганської. З 29 по 31 жовтня тривало відведення ЗСУ від Золотого на Луганщині, 9-11 листопада проходило розведення в районі Богданівки і Петрівського на Донеччині.
Однак після відведення ЗСУ вогнева активність бойовиків лише зросла. За перші півтора місяці 2020 року противник майже 150 разів застосував ствольну артилерію і важкі міномети, витративши близько 1,5 тис. боєприпасів.
Уранці 18 лютого бойовики прикриттям артилерії намагалися вчинити прорив через лінію розмежування поблизу Золотого на Луганщині, а ворожі ДРГ штурмували спостережний пост "Лазня". Всього суперник випустив понад 400 артилерійських снарядів і мінометних мін.
У березні противник розстріляв з ПТРК чотири вантажівки ЗСУ, убивши чотирьох і поранивши 18 українських військовослужбовців.
Детальніше про ситуацію в зоні ООС і сценарії її розвитку читайте в матеріалах Юрія Бутусова "Війна Зеленського: чи можна зупинити Путіна розведенням?" і "Шлях війни" для "Дзеркала тижня. Україна".
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



