За словами Марини Лазебної, буде нова угода щодо надання Україні позики. Попередня сума, виділена в рамках проекту, дорівнює 300 млн дол.

У 2014 році Світовий банк в рамках проєкту "Модернізація соціальних послуг" надав Україні позику на 300 млн доларів. Термін проєкту закінчується у вересні поточного року. Очільниця Міністерства соціальної політики Марина Лазебна в інтерв'ю ZN.UA розповіла про сам проект, і що з ним відбувається зараз. 
"Що я можу сказати про проєкт Світового банку? Він дуже правильний. Там передбачено побудову інформаційно-аналітичної системи управління соціальною сферою, якої, на жаль, досі не побудували  й не створили. Є певні проблеми і в графіку впровадження системи. Чесно скажу, це — мій  великий головний біль, якщо не найбільший. Я зараз розбираюся в цьому. Команда провела аудит. Там усе не так добре. Це — перша частина проєкту", - зазначила  Лазебна. 
Друга частина проєкту - це децентралізація, соціальні послуги та розвиток соціального інспекторату. 
"І великий третій компонент — деінституалізація (ДІ) — теж не дав результатів, яких можна було досягти. Плануємо рестарт. Не можна виконувати технічне завдання, написане у 2015 році. Ми можемо його переформатувати й залишити консультанта, але адаптувати і актуалізувати до нинішніх реалій", - додала міністерка. 
На уточнення про те, що рестарт проєкту планують робити за пів року до його завершення, Лазебна пояснила, що ще до її призначення міністеркою відбулися переговори про продовження проєкту до 2023 року. За словами чиновниці, буде створена нова угода щодо позики, яка увійде до одного проєкту. 
"Індикатори досягнення цілей проекту будуть доповнені новими, за виконання яких державний бюджет буде поповнений на 150 мільйонів доларів", - зазначила очільниця Мінсоцу. 
За її словами, буде три нових індикатори, пов'язаних із підвищенням адресності систем соціальної підтримки та розвитку послуг для бідних сімей. 
"Коли готувалася угода про додаткове фінансування, передбачалося тільки сто  мільйонів доларів. Але ми провели перемовини зі Світовим банком, і було прийнято рішення про виділення додаткового фінансування у розмірі 50 мільйонів доларів США на заходи боротьби з поширенням пандемії COVID-19. Ці кошти підуть на підтримку держбюджету та фінансування вжитих урядом заходів із соціальної підтримки українців в період пандемії", - додала Лазебна. 
Водночас міністерка заявила про те, що не може однозначно відповісти, що зараз із єдиною інформаційно-аналітичною системою управління соцсферою. Лазебна лише зазначила, що нинішня реальна ситуація з цією системою не дозволяє їй оптимістично сказати, що все запрацює з 1 січня 2021 року.  
"Зараз до процесу оцінки стану впровадження системи долучено Міністерство цифровізації. За результатами прийматимемо рішення", - додала голова Мінсоцу.  
Говорячи про деінституалізацію, Лазебна заявила про те, що її ідея полягає в максимальному копіюванні досвіду Тернопільської області, яка впровадила плани трансформації інтернатних закладів і на 25% зменшила кількість дітей у них. За словами міністерки, зараз відомтсво готове доповнити проєкт чотирма-п'ятьма областями, які можуть впровадити практичний досвід Тернопільщини. 
"Наприклад, в цій області зроблено хорошу хорошу модель, як трансформувати будинок дитини. І я готова стати поряд із губернатором, щоб знайти кошти на це.  Наразі ми обмежені карантинними заходами і не можемо їздити країною і перевіряти ситуацію. Ми робимо моніторинг, що відбувається з тими дітьми, які повернулись у сім'ї з інтернатних закладів, які їх потреби, і які послуги потрібно розвивати. Такі проєкти робляться для апробації, щоб створити кращу практику, а потім її поширити", - зазначила Лазебна. 


Про те, як голова Мінсоцу бачить правильну модель соціальної політики держави читайте в інтерв'ю Марини Лазебної, з якою для ZN.UA поспілкувалася Алла Котляр.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



