Ведуться переговори з рядом держав з транспортування працівників.

Кабінет міністрів прогнозує, що найближчим часом з України виїдуть за кордон кілька тисяч сезонних працівників. Для цих людей будуть організовувати чартерні рейси українськими перевізниками. Про це заявив на брифінгу віце-прем'єр-міністр з питань європейської та євроатлантичної інтеграції Вадим Пристайко, пише ЕП.
"Йдеться про тисячі людей для працевлаштування, ми говоримо про декілька сотень рейсів, які доведеться здійснити нашим авіалініям, щоб перевезти таку групу людей. Очікують працевлаштування наших людей Польща, Німеччина, Чехія і взагалі країни навколо України", - сказав Пристайко.
Також він повідомив, що вже проведено переговори з представниками Австрії та Ізраїлю, на понеділок заплановані переговори з фінськими колегами.
"До нас вже звернулися кілька урядів, з тим, що очікуються організовані групи українців. Я вчора говорив з австрійським міністром закордонних справ і мова йде про 802 наших працівників, яких очікують 44 фірми. Є переговори з Ізраїлем, в понеділок очікується розмова з фінськими колегами", - сказав Пристайко.
Він запевнив, що уряд не буде заважати українцям, які захочуть виїхати на сезонні роботи в Європу.
"Ми не забороняємо, не можемо і не будемо. Ми не Радянський союз, ми нікого не тримаємо за "залізною завісою". Ми намагаємося упорядкувати працевлаштування за кордоном на базі тих обмежень, які були введені для всіх громадян України... Ми очікуємо також гарантоване працевлаштування не менше 3 місяців. Ми очікуємо, що приїзд цих груп буде організований та скоординований, можливо, чартерні рейси. Обсервація та інші заходи будуть забезпечені як в країні куди приїжджають наші робочі, так і при поверненні в Україну", - сказав Пристайко.


 
Раніше повідомлялося, що уряд не хоче відпускати заробітчан, які повернулися в Україну через закриття кордонів у зв'язку зі спалахом COVID-19, назад на роботу в інші країни. Навіть за умови, що ці держави спеціально для них будуть послаблювати карантин і допомагати з виїздом.
Крім того, уряд планує створити нові робочі місця в ряді галузей: соціальній, бюджетній сферах або у "великому будівництві" (будівництві та ремонті доріг та об'єктів соціальної інфраструктури).
При цьому Шмигаль вважає, що працівники не будуть виїжджати з України, якщо їх зарплата в Україні буде на 300-400 євро менше.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



