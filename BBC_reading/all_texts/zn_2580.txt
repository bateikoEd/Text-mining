Щоправда голова МОЗ ще в квітні говорив протилежне.

Інститут молекулярної біології НАН України так і не отримав додаткового фінансування на наукові дослідження та виготовлення тест-систем для виявлення коронавірусу, повідомив у Facebook голова експертної організації StateWatch Гліб Канєвський з посиланням на листування з Інститутом. Водночас міністр охорони здоров'я Максим Степанов заявляв зовсім протилежне.  
"️Єдина сума, яку отримав Інститут з бюджету, це 350 тис грн в березні після перерозподілу внутрішніх ресурсів Академії наук для відшкодування вже виготовлених Інститутом за власний рахунок партії тест-систем у кількості 1000 зразків", - написав Канєвський. 


У свою чергу голова МОЗ під час брифінгу 25 квітня заявив про те, що Мінфін наприкінці березня виділив кошти Інституту "на наукове дослідження і на можливість виготовлення та тестування ПЛР-систем". 
В Інституті зазначили, що жодних сум від Міністерства фінансів не отримували, а тому власну роботу оплачували внутрішніми коштами НАН. 
"Наприкінці січня РНБО замовило Інституту розробку тестів. Першого хворого в Україні - у Чернівцях - на початку березня протестували нашим тестом. Результати відправили до м. Лондон, Велика Британія, де підтвердили, що тест готовий до використання", - розповіли в Інституті деталі початку виготовлення тестів в Україні.  
У StateWatch додали, що після підтвердження з Лондона Інститут молекулярної біології виготовив 1000 тест-систем за кошти НАН в сумі 350 тисяч гривень. Ці тести передали в Житомирський та Київський центри громадського здоров'я ще в березні. 


Як повідомлялося,  після виготовлення Інститутом молекулярної біології перших тест-систем співробітників установи відправили у відпустку за власний рахунок. При чому така ситуація є типовою для установ НАН. Адже Національна академія наук має глобальне хронічне недофінансування. Наукові співробітники мають вибір – або працювати неповний тиждень, або подавати заяви на відпустку за власний рахунок на якійсь термін. Тоді в.о. міністра освіти і науки Юрій Полюхович пообіцяв вирішити проблему з фінансуванням для вчених найближчим часом. 
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



