Це повинно слугувати вирішенню проблеми з "зеленим" тарифом.

Національна комісія, яка регулює сфери енергетики та комунальних послуг, пропонує скасувати пільги для громадян на перші 100 кВт/год електроенергії. Про це заявив член НКРЕКП Дмитро Коваленко під час засідання комітету Верховної Ради з питань енергетики та житлово-комунальних послуг.
Як відомо, у відомстві розробили два сценарії, які дозволять розібратися з проблемою інтенсивного розвитку поновлюваних джерел електроенергії. Один з них полягає у підвищенні пільгового тарифу на перші 100 кВтгод електроенергії для домогосподарств з 0,9 грн за кВт до 1,68 грн за кВт, що, за попередніми підрахунками, дозволить щороку отримувати додаткові 12 млрд грн.
НКРЕКП також пропонує протягом 2-5 років підвищити тарифи на електроенергію для простого населення, зрівнявши їх з тарифами для промислового сектора, а вразливим категоріям користувачів забезпечити адресну допомогу. Це допоможе зібрати зі споживачів додаткові 38 млрд грн.
Також у відомства є й низка інших пропозицій, серед яких тимчасова заборона на будівництво нових "зелених" електростанцій, зниження "зеленого" тарифу для всіх об'єктів ВДЕ до 8-9 євроцентів, введення 100% відповідальності за небаланси і обмеження без компенсацій 20% їх виробництва.


Нагадаємо, промислова компанія "Інтертайп" направила до президента Володимира Зеленького лист-звернення, в якому йдеться про те, що Кабінет міністрів і Нацкомісія з регулювання енергетики і комунальних послуг (НКРЕКП) в останні місяці системно приймають рішення, спрямовані на подорожчання електроенергії для промислових споживачів.
У компанії нагадали, що на початку березня НКРЕКП додала один додатковий час пікового тарифу на електроенергію, після чого кількість годин дії нічного тарифу скоротилася з 9 до 8.
Крім того, в кінці березня НАЕК "Енергоатом" в односторонньому порядку обмежила відпуск електричної енергії, що продається за PSO-зобов'язаннями, на адресу держпідприємства "Гарантований покупець" і почала продажі на ринку на добу вперед (РДН) за максимальною ціною "прайс-кепа".
Раніше повідомлялося про плани Міненерго зупинити три енергоблоки АЕС на користь Ріната Ахметова.
"Зелений" тариф - причина подорожчання на 25% тарифів на електроенергію, яке в основному торкнеться середніх і малих підприємств, приєднаних до мереж обленерго. Детальніше читайте у статті Вікторії Ільченко "Тарифи "зеленої генерації" сплатить бізнес" і в матеріалі Сергія Следзя "Негативогенератор" на сайті ZN.UA.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



