Великі ТРЦ у столиці залишаться закритими.

Із 12 травня в Києві планують запровадити перший етап пом'якшення карантинних обмежень, заявив під час брифінгу міський голова Віталій Кличко. Він підкреслив, що відвідувачі закладів та співробітники обов'язково повинні дотримуватися правил безпеки. 
"Ми наближаємося до 12 травня – дня, з якого в столиці плануємо перший етап послаблення обмежень. Нагадаю, чого саме стосуватимуться послаблення", - зазначив Кличко. 
За його словами, у Києві планують відкрити: 
- непродовольчі магазини загальною площею до 300 кв.м;  
- перукарні та салони краси (за попереднім записом та не більше 1 клієнта на кожну послугу одночасно);  
- парки та сквери, в яких можна буде гуляти групами з обмеженою кількістю осіб;  
- тимчасові споруди – ларьки (із забороною споживання їжі та напоїв на місці);  
- невеликі виробництва непродовольчих товарів і підприємства побутового обслуговування (ательє, побутові послуги та інші).  
- адвокатські та нотаріальні бюро, аудитори; 
- автокінотеатри, музеї під відкритим небом та бібліотеки (поки тільки на видачу книг, без роботи читальних залів). 
"Обов'язкова термометрія співробітників та відвідувачів. Обов'язкові правила безпеки. Якщо клієнт без маски – він або не заходить у приміщення. Або це – відповідальність надавача послуг, який повинен забезпечити клієнта маскою", – наголосив Кличко. 
За його словами, на першому етапі послаблень зачиненими залишаться великі торгово-розважальні центри. А також – школи, дитячі садочки, дитячі майданчики, прибережні зони відпочинку. Обмеження щодо роботи громадського транспорту також залишаться без змін. Міський голова також нагадав, що рішення про відновлення роботи метро, може ухвалити лише уряд. 
"Але ми збільшимо кількість маршрутів у ті райони, що сьогодні мало охоплені. Збільшення маршрутів стосуватиметься електротранспорту – тролейбусів і трамваїв", – додав Кличко. 
Він також зазначив, що бізнес, що почне роботу, повинен вирішити питання з підвозом своїх співробітників до місця роботи. 



Нагадаємо, Кабмін продовжив карантин до 22 травня. Щоправда після 11 травня карантинні обмеження послаблять по всій Україні, окрім Чернівецької області, де зареєстровано найбільше число хворих на коронавірус. 
Зокрема, уряд дозволив відвідувати парки, сквери та зони відпочинку. З 12 травня зможуть працювати об'єкти індустрії краси та деякі магазини, розташованим в окремих приміщеннях. 
Також планують відкрити літні майданчики кафе і ресторанів, розташованих під відкритим небом, в установах зареєстрованих як оператори потужності. Відновиться оптова та роздрібна торгівля, почнуть працювати стоматологи, нотаріуси і сервіси побутової техніки. Також планують дозволити проведення командних тренувань спортсменів. 
Станом на 8 травня в Україні число хворих збільшилася до 14 195 осіб. За останню добу лабораторно підтвердили 504 випадки захворювання COVID. Загалом в Україні від коронавірусу 361 людина померла, 2706 пацієнтів одужали. 
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



