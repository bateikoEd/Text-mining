Такий іспит міг би стати фільтром, який не допустив би видачі диплома лікаря тим, хто не досяг необхідного рівня кваліфікації.

Зараз завершується громадське обговорення проєкту постанови Кабміну, підготовленого за часів міністра Зоряни Скалецької, що виключає міжнародний іспит IFOM (International Foundations of Medicine) з переліку іспитів для майбутніх лікарів. Про це пише оглядач відділу освіти і науки ZN.UA (Дзеркало тижня. Україна) Оксана Онищенко у своїй статті "Шанс, який ми... проморгали".
IFOM - це своєрідне медичне ЗНО, за допомогою якого Україні могла б не тільки перевірити знання наших майбутніх лікарів, але і порівняти їх з результатами інших країн; його організує і перевіряє Національна рада медичних екзаменаторів США.
"Міжнародний іспит з основ медицини важливий не лише як фільтр на виході з медуніверситету (не дати диплом лікаря невігласові), а й як каталізатор змін у медичній освіті. Бо університетам ( якщо вони хочуть залишитися на плаву і дбають про свою репутацію) довелося б замислитися над тим, як готувати студентів до незалежного міжнародного екзамену. А це означає, що вони мусили б оновлювати програми, шукати й підтримувати хороших викладачів, а купівля іспитів і заліків просто втратила б сенс", - зазначає оглядач.
Введення IFOM в Україні подобалося не всім. Були і студентські протести, підтримувані навіть деякими викладачами. Негативна реакція послідувала і від іноземних студентів, більшість яких приїхали в Україну за легкими медичними дипломами, а не за якісними. Не сподобалися зміни і фірмам-прокладкам, які заробляють на цих студентів.
Офіційна причина скасування IFOM - на ринку немає потужного міжнародного агентства, яке могло б взятися за таку справу. І це правда. За даними джерел ZN.UA, Національна рада медичних екзаменаторів США відмовила Україні, пославшись на зміну стратегічних планів і формату діяльності. Проте, за словами тих самих джерел "Дзеркала тижня", була ще одна серйозна причина — наша країна дискредитувала себе, коли в минулому році проводила перший іспит IFOM.
"Тоді стався витік інформації, — недобросовісні студенти злили в мережу фотокопії тестових завдань, хоча фото- й відеозйомка під час тестування заборонена. За дотриманням правил мали стежити українські спостерігачі-проктори, але знайшлися серед них ті, хто знехтував своїм обов'язком.Після цього противники міжнародного іспиту поширювали у соцмережах звернення до американців, додавши фото і відео злитих завдань. Звісно, це не добавило авторитету Україні. Представники американської агенції не були впевнені, що таке не повториться знову", - пояснює Онищенко.
"Але все ще можна було врятувати, якби Україна дала організаторам гарантії безпеки на майбутнє і продемонструвала політичну волю, якої, очевидно, не було. Бо, подейкують, з українським представником американського агентства спілкувалася не міністр Скалецька, а її заступник", - підсумовує автор.
Детальніше про ситуацію з реформуванням медичної освіти в Україні читайте в статті Оксани Онищенко "Шанс, який ми... проморгали" для ZN.UA (Дзеркало тижня. Україна).
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



