Міністр переконаний, що на даний момент контакти між главами МЗС Німеччини, Франції, України і РФ спорадичні.

Глава МЗС України Дмитро Кулеба наполягає на регулярності зустрічей міністрів закордонних справ у нормандському форматі і відновленні логіки, закладеної в інституціональний механізм припинення російської агресії проти України, передає "Інтерфакс-Україна".
За його словами, контакти між главами МЗС Німеччини, Франції, України і РФ "стали спорадичними".
"Я б дуже хотів, щоб розмови міністрів закордонних справ у нормандському форматі стали регулярними, щоб вони не відбувалися, як Великдень раз у рік, але в трьох версіях різних календарів, щоб ми мали регулярний контакт, щоб була відновлена, в кінці кінців, та логіка, яка з самого початку, з 2014 року закладалася в інституціональний механізм припинення російської агресії проти України. Тобто це коли існує нормандський формат на рівні лідерів, там де приймаються найбільш принципові стратегічні рішення, є формат міністрів закордонних справ, які повинні регулярно оцінювати динаміку процесу і давати відповідні імпульси або вносити корективи, є механізм зовнішньополітичних радників, які також знаходяться в контакті і розробляють певні рішення, і є механізм ТКГ, який вже безпосередньо займається остаточним узгодженням рішень, опрацюванням усіх деталей та забезпеченням їх виконання", - сказав глава українського МЗС.
Міністр зазначив, що цілісність механізму нормандських зустрічей потрібно відновити, щоб всі елементи працювали на максимальну потужність з метою встановлення миру в Україні та припинення окупації наших територій.
Також він заявив, що хотів би вийти на формат, щоб між ТКГ і форматом чотирьох глав МЗС був встановлений більш тісний операційний зв'язок і щоб ТКГ інформувала за результатами своїх засідань міністрів про те, що відбувається на засіданнях, які рішення приймаються, а які ні.
"Це дозволить міністрам більш оперативно реагувати на динаміку подій і, відповідно, штовхати речі вперед", - сказав Кулеба, висловлюючи переконання, що саме відновлення цілісного нормандського механізму в усіх його складових є важливим елементом досягнення миру в Україні.


Нагадаємо, міністр закордонних справ України Дмитро Кулеба повідомив про те, що нова відеоконференція міністрів закордонних справ країн нормандського формату (Україна, Німеччина, Франція, Росія) відбудеться в четвер, 30 квітня. За його словами, потреба в розмові назріла давно, оскільки прийняті на паризькому саміті рішення пробуксовують, і їм потрібно дати новий імпульс.
Попередня зустріч в нормандському форматі відбулася 9 грудня 2019 року в Парижі. Учасники зустрічі підтримали припинення вогню, обмін у форматі "всіх на всіх" до 31 грудня, допуск Червоного Хреста до всіх утримуваних осіб, розведення військ на трьох ділянках, розширення мандата СММ ОБСЄ та продовження розмінування.
Детальніше про результати переговорів у нормандському форматі в Парижі та їх вплив на Україну читайте матеріалі Тетяни Силиной "Нормандський айсберг" для ZN.UA.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



