Профільний комітет розглянув законопроект, який пропонує внести зміни у Виборчий кодекс.

Комітет Верховної Ради з питань організації державної влади, місцевого самоврядування, регіонального розвитку та містобудування рекомендує парламенту прийняти за основу і в цілому законопроект № 2769, який вносить зміни до статті 225 Виборчого кодексу. Зокрема, документом передбачено зменшення суми грошової застави для кандидатів на посаду міського голови, а також для кандидатів за виборчими списками партій обласних і міських рад.
Під час засідання комітету одна з авторок проекту закону позафракційна Оксана Савчук заявила про те, що прийняття документа дозволить зробити грошову заставу для кандидатів, які балотуються у міські голови, а також для партій, які висувають своїх кандидатів у місцеві ради, реальним. На її думку, після прийняття Виборчого кодексу сума застави зросла, до того ж вона не обґрунтована.
Так, документ передбачає уніфікацію грошової застави для кандидатів у міські голови у містах з населенням понад 90 тисяч осіб, а також для кандидатів з виборчих списків партій в місцеві ради (обласні та міські) з кількістю виборців понад 90 тисяч. Також в законопроекті йдеться про встановлення розміру грошової застави у сумі чотири мінімальні заробітні плати за кожні 90 тис. виборців.
У чинній редакції Виборчого кодексу розмір суми застави розраховується з суми чотирьох розмірів мінімальних заробітних плат за кожні 10 тис. виборців.
Згідно з пояснювальною запискою, розмір грошової застави для реєстрації партійного списку в обласні ради становить від 1,28 млн грн (Чернівецька обл.) до 4,67 млн грн (Дніпропетровська обл.).


Раніше джерело ZN.UA повідомив про те, що Верховна Рада готує жорстку партизацію місцевих виборів. Зокрема, в парламенті зараз ведуться переговори щодо змін у Виборчий кодекс, які знизять бар'єр для громад нижнього рівня, коли мажоритарка залишиться тільки у дрібних громадах з населенням до 10-15 тисяч осіб.
Також йдеться про встановлення п'ятивідсоткового бар'єру для партій. Якщо, наприклад, партія, яка балотується в місцеву раду, набирає 70% голосів, але в той же час провалюється на загальноукраїнському рівні, не дотягуючи до 5%, то даремно вклалися. При цьому міський голова може балотуватися тільки, як член якоїсь партії.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



