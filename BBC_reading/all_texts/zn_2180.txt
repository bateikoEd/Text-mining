У Кабміні хочуть, щоб трудові мігранти займалися бізнесом в Україні, але обіцяють не перешкоджати їх виїзду на заробітки.

Прем'єр-міністр Денис Шмигаль доручив віце-прем'єру з питань європейської та євроатлантичної інтеграції Вадимові Пристайку вести переговори з іноземними державами, які приймають українських трудових мігрантів.
"Сьогодні прем'єр-міністр уповноважив мене займатися цим питанням із конкретними країнами про організовані поїздки. Ми зараз намагаємося визначити, як організовано дати таку можливість людям, які хочуть працювати за кордоном. Цих людей цінують за кордоном, своїм сім'ям в Україні вони приносять дохід", - розповів Пристайко в інтерв'ю виданню "Сегодня", опублікованому в середу, 29 квітня.
Віце-прем'єр запевнив, що Кабмін не чинитиме перешкод людям, які хочуть працювати за кордоном, а чартери для них будуть організовуватися постійно. При цьому він не став приховувати, що уряд вважає за краще, щоб заробітчани залишалися в Україні і робили "внесок в економіку країни, наприклад, побудувавши свої ферми".
"Державі ці люди дуже потрібні. Вони гнучкі, активні, готові виїхати за тисячі кілометрів від рідного дому, щоб заробляти. Адже ми ж не Радянський Союз, ми не можемо їх тримати насильно", - зазначив Пристайко.
Однак віце-прем'єр закликав розрізняти сезонних працівників, які від'їжджають за кордон на кілька місяців з виконанням умов обсервації та інших вимог безпеки, а також заробітчанами, які неорганізовано перетинають кордон, чим посилюють загрози нового спалаху COVID-19.
"Ви ж бачите, які області постраждали від коронавіруса найбільше. Давайте говорити чесно – це області вздовж кордону. Тому, одна справа, коли ми говоримо про сезонних працівників, які їдуть... маючи медичну страховку, гідну зарплату і умови роботи, і роблять це не перший рік. Щодо таких співробітників ми продовжуємо вести переговори з конкретними країнами і будемо забезпечувати цю організовану сезонну роботу", - пояснив Пристайко.


Наприкінці квітня представники уряду Фінляндії та Естонії заявили про фактичну заборону на виїзд трудових мігрантів з України: Кабмін блокував виліт чартерів з сезонними робітниками до цих країн.
Вранці 29 квітня, "МАУ" повідомила, що їй заборонили відправляти до Лондон літак із легальними трудовими мігрантами:у кожного з пасажирів був укладений договір з британськими компаніями, у деяких – довгострокові контракти. Більшість з них добиралися до Борисполя в умовах відсутності транспортного сполучення між областями. Увечері того ж дня після медійного розголосу Державіаслужба все ж дозволила виліт.
Забороні на виліт передували заяви прем'єр-міністра Дениса Шмигаля і голови МЗС Дмитра Кулеби про небажання уряду випускати заробітчан за кордон. При цьому прем'єр пояснював це небажання не лише міркуваннями протиепідеміологічної безпеки, але й планами залучити додаткові трудові ресурси на український ринок.
Згодом у Кабміні заявили, що проводитимуть переговори з кожною країною, що приймає заробытчан і погоджувати вильоти фактично в ручному режимі.
Відзначимо, що в 2019 році трудові мігранти перевели в Україну 15 млрд доларів – майже 10% ВВП.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



