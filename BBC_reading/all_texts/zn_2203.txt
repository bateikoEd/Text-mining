Призначення експрезидента Грузії в український Кабмін не готові підтримати більшість "слуг".

Колишній президент Грузії і ексголова Одеської ОДА Міхеїл Саакашвілі не стане віцепрем'єром з питань реформ, але все ж без роботи в українській політиці не залишиться. Голова фракції "Слуга народу" Давид Арахамія повідомив, що для Саакашвілі "знайшли інший формат роботи".
"Голосів за його кандидатуру вистачає, але Міхеїл Саакашвілі останні кілька днів проводив тривалі консультації з президентом і вони знайшли інший формат, в якому вони працюватимуть, - нова посада", - заявив Арахамія на брифінгу за підсумками засідання Верховної Ради.
Уточнити, про який формат роботи йдеться, голова фракції відмовився, пославшись на те, що це ініціатива президента Володимира Зеленського.
Попри те, що уряд відкликав кандидатуру Саакашвілі на пост віцепрем'єра, Арахамія зазначив, що голосів для його призначення вистачить.
"У нас є голоси для того, щоб прийняти це рішення, але, за моєю інформацією, буде інше рішення і президент вже його відпрацював з паном Міхеїлом і про це стане відомо, можливо, сьогодні трохи згодом, а можливо, на початку наступного тижня", - додав депутат.
З 23 квітня Міхеїл Саакашвілі проводить неформальні зустрічі з представниками українського політикуму та депутатами "Слуги народу". Однак заручитися підтримкою монобільшості йому не вдалося: депутати побоюються, що він використає партію для самопіару і потім зі скандалом піде з уряду, щоб повести свій політпроєкт на вибори
Як повідомляли ЗМІ, за підсумками цих нарад екс-президенту Грузії було запропоновано увійти до складу Національної ради реформ або стати радником Зеленського. Сам Саакашвілі стверджував, що президент доручив йому "вести переговори з МВФ".


Нагадаємо, 28 квітня Кабінет міністрів України відкликав Міхеїла Саакашвілі як кандидата на посаду віцепрем'єра з питань реформ.
Тижнем раніше Сакашвілі повідомив, що президент запропонував йому стати віцепрем'єром з питань реформ. В ОП підтвердили, що Зеленський обговорював можливість співробітництва з експрезидентом Грузії.
Грузія, де Саакашвілі заочно засуджений на шість років в'язниці за перевищення службових повноважень, розцінює можливе призначення як недружній крок Києва. Прем'єр-міністр Грузії не виключив, що у випадку такого призначення з України відкличуть посла.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



