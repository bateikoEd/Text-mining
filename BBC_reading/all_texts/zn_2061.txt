Втручання у незалежність НАБУ може поставити під загрозу майбутню співпрацю України з МВФ.

Комітет Верховної Ради з питань правоохоронної діяльності рекомендував депутатам підтримати у першому читанні законопроект, який дозволить звільнити директора Національного антикорупційного бюро Артема Ситника, повідомляє "Центр протидії корупції".
Йдеться про законопроєкт №3133, яким пропонується звільняти очільників антикорупційних відомств за вчинення адміністративного правопорушення, пов'язаного з корупцією.
У Центрі впевнені у тому, що проєкт закону підриває засади незалежності Антикорупційного бюро та його керівництва, що свого часу було однією з ключових вимог Міжнародного валютного фонду для надання фінансової допомоги Україні. А відхилення від таких засад може поставити під загрозу майбутню співпрацю України з МВФ. 
На підриві незалежності Бюро наголошували депутати "Голосу", які подали 13 альтернативних законопроєктів. Спробу звільнення Ситника вони називали політично вмотивованою, вчиненою інтересах олігарха Ігоря Коломойського, який зараз саме намагається домогтися скасування націоналізації "Приватбанку" та закриття справ проти себе не лише в Україні.
Фактично законопроектом пропонується звільнити Ситника заднім числом, що є порушенням Конституції України, яка забороняє зворотну дію законів. А чинний закон "Про державну службу" визначає, що чиновника можливо звільнити за правопорушення, пов'язане з корупцією, лише у разі обрання судом покарання у вигляді позбавлення права обіймати певні посади.
Однак у справі про відпочинок Ситника таке покарання не застосовувалось.
Незважаючи на це, члени правоохоронного комітету 20 голосами рекомендували Верховній Раді голосувати за законопроєкт. Якщо депутати ухвалять його, Україна може залишитися без фінансової підтримки Міжнародного валютного фонду, наголошують у Центрі протидії корупції.
"Незалежність Антикорупційного бюро – ключовий фактор фінансової підтримки України з боку МВФ. А зараз вона нам конче необхідна, адже економічна криза без допомоги фонду призведе до дефолту. А це урізання соцвиплат, велике зменшення видатків бюджету, які відчує кожен, без винятку, українець. На руку це тільки олігарху Коломойському і його свиті", - наголосила членкиня правління ЦПК Олена Щербан. 


Нагадаємо, перед голосуванням за відставку уряду Олексія Гончарука 4 березня, депутатам від владної "Слуги народу" роздали методички з підказками щодо претензій до уряду та силовиків. Експерт StateWatch Олександр Лємєнов вказував на те, що тези є маніпулятивними та містять ознаки підміни понять.
5 березня Рада відправила у відставку генерального прокурора Руслана Рябошапку. На його місце призначили виконувачку обов'язків директорки ДБР Ірину Венедіктову.
Одним з приводів для звільнення Руслана Рябошапки з посади генпрокурора стала його відмова підписувати проєкт повідомлення про підозру п'ятому президенту України. Сам Рябошапка підтвердив, що підготовлена ДБР підозра Петрові Порошенку є юридично необґрунтованою і незаконною.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



