Тепер можна подавати заяви на отримання статусу безробітного дистанційно та за допомогою застосунку "Дія".

Особи, які були звільнені за власним бажанням у період карантину, з першого ж дня набуття статусу безробітного отримуватимуть допомогу. Підвищили й мінімальний розмір допомоги по безробіттю на період карантину протягом 30 днів після його завершення - з 650 до 1000 грн, повідомляє Державна служба зайнятості.
Зареєструватись в Державному центрі зайнятості можна за допомогою e-mail, також можна використати застосунок "Дія". Для отримання послуги необхідно лише 3 кроки:
1. Авторизуватись у кабінеті користувача на порталі "Дія" за допомогою електронного підпису, електронної системи ідентифікації Bank ID чи Mobile ID;
2. Заповнити онлайн-анкету, питання якої визначатимуть перелік документів  (паспорт, документи про освіту, трудова книжка тощо);
3. Отримати підтвердження на електронну пошту або на телефон про надання статусу безробітного та виплату допомоги із безробіття, або сповіщення про необхідність доопрацювання або аргументовану відмову.


Допомогу для покриття витрат на зарплату робітникам можуть отримати й роботодавці з числа суб'єктів малого та середнього бізнесу.  Згідно із постановою №306 КМУ "Про надання та повернення коштів, спрямованих на фінансування допомоги по частковому безробіттю на період карантину", роботодавець повинен звернутися до територіального органу державної служби зайнятості за місцем реєстрації його як платника єдиного внеску, на загальнообов'язкове державне соціальне страхування протягом 30 календарних днів з дня зупинення (скорочення) діяльності, пише "Укрінформ".
Щоб отримати допомогу, необхідно надати такі документи:
- Заяву у довільній формі, в якій, зокрема, зазначається інформація про належність роботодавця до суб'єктів малого або середнього підприємництва, відповідно до Господарського кодексу України, та до якої додаються засвідчені роботодавцем копії підтвердних документів щодо середньої кількості працівників та доходу роботодавця за календарний рік, що передує року подання до центру зайнятості документів (за 2019 рік)
- Засвідчену роботодавцем копію наказу із зазначенням дати початку зупинення (скорочення) діяльності
- Відомості про працівників (прізвище, ім'я, по батькові, реєстраційний номер облікової картки платника податків або серія та номер паспорта), в яких виникло право на допомогу по частковому безробіттю на період карантину
- Видану ДПС довідку про сплату єдиного внеску на загальнообов'язкове державне соціальне страхування за останні шість місяців, що передують даті зупинення (скорочення) діяльності.


Як повідомлялося, Кабмін виділив 6 млрд гривень на допомогу безробітним та роботодавцям.
За словами ексдиректорки Держслужби зайнятості Ольги Макогон, упродовж останніх тижнів ДСЗ щодня реєструє 5000-7000 безробітних по країні. Але рівень зростання посткарантинного безробіття досі офіційно не визначений.
Крім того, на її думку, пік кількості безробітних може припасти на початок посткарантинного періоду, коли роботодавці почнуть масово звільняти працівників за відповідною законодавчою процедурою.
Докладніше про проблему карантинного безробіття читайте у статті Олега Гетмана "Протестний рух проти безробіття" для ZN.UA.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



