Сьогодні штраф за таке порушення складає від 170 до 340 гривень. Для порівняння, розміри запропонованих санкцій коливаються від 42 до 102 тисяч гривень.

На сьогоднішньому засідання Кабмін підтримав проєкт закону про внесення змін до Адміністративного кодексу, які стосуються збільшення розмірів штрафів за підпал сухої трави. Нова пеня становитиме від 42 до 102 тисяч гривень.
Відомо, що ініціаторами даного проєкту є представники Львівської ОДА. Вони пропонують збільшити розмір штрафів: від 42 тисяч гривень для звичайних людей та від 84 тисячі для посадовців, найбільший штраф для керівників – 102 тисячі гривень. Також серед пропозицій – дозвіл представникам ДСНС складати адміністративні протоколи просто на місці виявлення правопорушення. Це ж стосується поліції та спеціальних уповноважених від виконкому місцевих рад.
"Ми просили про підвищення штрафів від 42 тисячі гривень, відповідальність для власників і орендарів, а також надати можливість складати протоколи поліції і рятувальникам. Під час нинішнього засідання уряду підняли питання і про криміналізацію цієї статті в законах. Так, як палять поля, ліси, смітники цього року, мабуть, не палили ніколи. Це другий Чорнобиль, який ми собі самі робимо", – наголосив заступник голови Львівської ОДА Юрій Холод.
Наразі проєкт направили на доопрацювання в Мінфін та Мінекономіки, після чого він потрапить на розгляд відповідних комітетів. Останнє слово буде за Верховною Радою.


Нагадаємо, що в Україні за вчора зафіксували 787 випадки загорань, вогонь пройшов 924,93 гектари землі по всій країні. Майже у всіх випадках винні люди, які підпалюють суху траву. Тільки за вихідні пожежники 33 рази виїжджали на гасіння сухої трави, комишу та самосівів.
4 квітня в зоні відчуження ЧАЕС загорівся ліс. Вогонь охопив 20 га в Котовському лісництві. Повідомлялося також про підвищення радіаційного фону, але на наступний день він нормалізувався.
Державна служба з надзвичайних ситуацій для гасіння пожежі залучили авіацію. В операції з ліквідації загоряння залучено два пожежних літаки Ан-32П і вертоліт Мі-8.
В ДСНС також нагадали, що досі горить трав'яний настил у Чорнобильській зоні. Станом на 7:00 7 квітня у на території горить близько десяти гектарів землі. Рятувальники запевняють, що ситуація "повністю контрольована", а радіаційний фон у Києві та Київській області в межах норми.
Про задимленість та масовий підпал трави у Києві також зазначив міський голова столиці Віталій Кличко. За його словами, за останні два тижні в столиці 131 раз виїжджали на гасіння пожеж, а за минулу добу зафіксували близько 40 пожеж. Кличко звернувся до киян і закликав їх повідомляти поліції про паліїв.
 
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



