Сайт ZN.UA недоступний в Криму, ОРДЛО і РФ вже два роки.  

Посольство США в Україні закликав владу Росії припинити блокувати українські засоби масової інформації на українській території, оскільки жителі незаконно анексованого РФ Криму і Севастополя, а також окупованого Донбасу заслуговують доступу до незалежних медіа. 
"Мешканці Криму та Донбасу заслуговують на доступ до незалежних медіа. Росія повинна припинити блокування українських медіа-ресурсів на українській території. Доступ до достовірної інформації важливий завжди, а під час пандемії COVID-19 він особливо необхідний. #КримЦеУкраїна", - твітнули американські дипломати в понеділок.




Напередодні російські інтернет-провайдери у Криму розширили кількість заблокованих сайтів українських ЗМІ. Станом на кінець березня, ці провайдери не дають доступ кримчанам мінімум до 25 сайтів, які вільно працюють на підконтрольній Україні території.
Зокрема, в окупованому Криму заблоковані: "Цензор.нет", "QHA", "След.нет", "UAinfo", "5 канал", Радіо Хаят, "Фокус", "Главком", "Центр журналістських розслідувань", "ТонеТо", "Депо", "Українська правда", "РБК-Україна", "Укрінформ", "Лівий берег", "ZN.UA", "Стрічка", "Апостроф", "Главное", Blackseanews, а також сайти соціальних мереж LinkedIn і Телеграм, сайти Меджлісу кримськотатарського народу, Свідків Єгови і "Хізб ут-Тахрір".
У п'яти провайдерів з десяти недоступний сайт громадського об'єднання "Кримська Солідарність". Сайт "АТР" блокують три провайдери, а сайт "Інформаційного опору" блокують два провайдери з усіх перевірених.
У грудні до сайту "Апостроф" доступ блокували вісім провайдерів, а зараз він недоступний у всіх перевірених провайдерів. Повністю заблокований також сайт "Главное", перш частково доступний. До сайту "Blackseanews" ще в грудні 2019 року було вільний доступ у всіх провайдерів. Зараз всі десять провайдерів повністю блокують його.
При цьому сайт каналу "112 Україна", який був недоступний в грудні, зараз доступний у всіх перевірених провайдерів.
Перевірку доступності сайтів монітори провели за допомогою мереж десяти різних провайдерів у дев'яти кримських населених пунктах БелНет (Білогірськ), SevStar (Севастополь), Мрія (Сімферополь), Realnet (Сімферополь), Боспортелеком (Керч), ЯлтаНет (Ялта), SkyLine (Красноперекопський район), Сиваш-ні (Красноперекопськ), Гігабайт (Бахчисарай), STTS (Джанкой).


Нагадаємо, що восени 2018 року російська влада закрила доступ до сайту ZN.UA на території РФ і окупованого Криму. Причиною блокування, очевидно, стала публікація матеріалів про незаконний призов жителів окупованого Криму у російську армію.
2 жовтня редакція видання "Дзеркало тижня. Україна" отримала чергове повідомлення від "Роскомнадзору" з вимогою видалити новинні матеріали про незаконний призов кримчан, опубліковані у 2017-2018 роках. Перед цим так звані "суди" Криму виносили рішення про обмеження доступу до окремих веб-сторінок сайту. В іншому випадку "Роскомнадзор" погрожував внести домен ZN.UA у "чорний список" і заблокувати доступ до нього. Редакція ці вимоги, звісно, проігнорувала.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



