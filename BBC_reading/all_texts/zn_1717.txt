"Україні конче необхідна Державна програма кораблебудування, хоча б на середньострокову перспективу".

Політика України на морі повинна бути проактивною, мати наступальний характер. З урахуванням морської географії Чорного і Азовського морів та специфіки останніх воєнних конфліктів, територію держави треба захищати не від своїх берегів, а від берегів противника, мати "довгу руку" боротьби з противником і над водою, і на воді, і під водою. Про це в своєму матеріалі для ZN.UA пише віце-адмірал та колишній командувач ВМС України Сергій Гайдук.
"Безумовно, треба починати з закону України "Про державну морську політику", який повинен стати генератором для державної законотворчості та запустити процес реінжинірингу/реформи морської галузі держави", - зауважив Гайдук.
Віце-адмірал впевнений, що Україні конче необхідна Державна програма кораблебудування, хоча б на середньострокову перспективу, яка б стала драйвером планування та функціонування цілих галузей національної економіки, які пов'язані з морською діяльністю.
Така програма, на думку Гайдука, повинна запустити процес працевлаштування високотехнологічних спеціалістів морського фаху на вітчизняних підприємствах та зупинити їх відтік за кордон.
Колишній очільник ВМС також стверджує, що для законодавчого та виконавчого генерування реформи морської галузі необхідно мати систему управління морською діяльністю України, а це вимагає створення її архітектури на державному та регіональному рівнях шляхом формування:
– парламентської комісії/підкомісії ВР України з державної морської політики, яка б працювала на постійній основі;
– морської колегії при КМ України, що дозволило б на якісному професійному та експертному рівнях формувати основні напрямки державної морської політики, розмежувати повноваження та відповідальність між міністерствами і відомствами України за їх реалізацію;
– спеціальних органів-формувачів регіональної морської політики в приморських адміністративно-територіальних одиницях.


Детальніше про перспективи Військово-Морських Сил України читайте в матеріалі віце-адмірала, колишнього командувача ВМС Сергія Гайдука "Який курс вибере український флот?" для "Дзеркало тижня. Україна".
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



