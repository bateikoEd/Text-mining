Рятувальники і військові створили в Чорнобильській зоні 405 км мінералізованих смуг, щоб зупинити поширення вогню.

У Київській та Житомирській областях триває боротьба з лісовими пожежами. Вогнеборці задіяли пожежну авіацію і важку інженерну техніку ДСНС і ЗСУ. вертольоти скинули на палаючий ліс у Чорнобильській зоні майже 200 тонн води, повідомили у Державній службі з надзвичайних ситуацій у понеділок ввечері, 20 квітня.
Основні зусилля в зоні відчуження спрямовані на ліквідацію осередків займання в Корогодському, Луб'янському, Паришівському і Денисовецькому лісництвах: в селах Розсоха, Крива Гора, Рудьки і Буряківка тліють пеньки, згорілі дерева і два торфовища.
Важка інженерна техніка ДСНС і вісім шляхопрокладаців Збройних сил України створили 405 кілометрів мінералізованих смуг, які мають перешкодити поширенню вогню.
В операції в зоні відчуження задіяні 1359 людей і 340 одиниць техніки. Три пожежних вертольоти протягом дня скинули на ліс 186 тонн води, зробивши 93 вильоти.
У ДСНС запевнили, що загрози об'єктам критичної інфраструктури немає, а радіаційний фон у Києві та області – в межах норми.



На Житомирщині нелокалізованнимі залишаються два вогнища горіння: поблизу сіл Жолудівка і Журба у Виступовицькому лісництві, а також у Нагорянському лісництві, в районі сіл Острови і Мацьки. З вогнем борються 1069 чоловік, у тому числі 176 пожежників. Задіяно 155 одиниць техніки, у тому числі 41 - від ДСНС.



З 4 квітня рятувальники борються з лісовими пожежами в Житомирській області і Чорнобильській зоні.
За весь час вогонь знищив понад 30% туристичних об'єктів в зоні відсудження, в тому числі покинуті села.
На Київщині та Житомирщині неодноразово ловили паліїв, які підпалювали як траву, так і ліс.
З 20 квітня Національна гвардія проводить антидиверсійну операцію в зоні відчуження.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



