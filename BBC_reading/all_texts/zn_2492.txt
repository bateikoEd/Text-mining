У відомстві кажуть, що в країні є надлишок виробництва електроенергії, але замовчують, кому це вигідно.

У Міністерстві енергетики та захисту довкілля прокоментували інформацію щодо можливого використання потужностей атомних електростанцій в Україні для майнінгу криптовалют.
Напередодні народний депутат Гео Лерос ("Слуга народу") оприлюднив у Facebook відповідне розпорядження виконуючої обов'язки очільниці міністерства Ольги Буславець.


У Мінекоенерго заявили, що така пропозиція виникла на тлі наявного надлишку виробництва електроенергії в Україні, спричиненого, зокрема, карантинними обмеженнями для профілактики коронавірусу COVID-19.
"На сьогодні в Україні наявний профіцит виробництва електроенергії, зумовлений, зокрема, й впливом пандемії COVID-19 на національні економіки. Для української енергетики це означає більш серйозні виклики", - йдеться у повідомленні.
Боротися із цим у міністерстві пропонують, "трансформувавши "пасив" у "актив"".
"Маючи профіцит атомної генерації, один із сучасних інструментів використання надлишкової електроенергії – спрямування її на майнінг криптовалют. Це не лише дозволяє зберегти гарантоване навантаження на АЕС, але й дасть можливість підприємствам залучити додаткові кошти", - додається у повідомленні.
Втім, у роз'ясненні міністерства немає жодної згадки про те, що надлишковій генерації дуже сприяла державна політика у сфері енергетики, зокрема, відключення та необґрунтоване виведення в ремонт енергоблоків АЕС.
Такі дії дозволили суттєво наростити генерацію "зеленим" та вугільним підприємствам, а отже й збагатитися їх власникам, адже електроенергія, яка виробляється на атомних електростанціях, є найдешевшою.
"Зелений" тариф – причина 25-ти відсоткового здорожчання тарифів на електроенергію, яке переважно торкнеться середніх і малих підприємств, про "тяжку долю" яких згадали у Мінекоенерго.
Від карантинних обмежень в Україні найбільше постраждали саме малий та середній бізнес, тож ситуація, що склалася на енергоринку, найболючіше вдарить саме по ньому.
"У Міністерстві енергетики та захисту довкілля розглядають, зокрема, створення центрів обробки даних (ЦОД) поруч з АЕС. В "Енергоатомі" було розроблено пілотний проект з приєднання споживачів ЦОД потужністю до 1000 МВт до електричних мереж, з виділенням першої черги 30 МВт, у місті-супутнику Запорізької АЕС Енергодарі", - розповіли про власні плани у Мінекоенерго.
Проєктом передбачено створення нової інфраструктури видачі потужності ВРП-750 кВ ЗАЕС для довгострокового постачання електроенергії для забезпечення потреб ЦОД. У перспективі такі дата-центри можуть бути самоокупними, наголосили у міністерстві.

Водночас майнінг криптовалюти найдоречніше було б запропонувати саме "зеленим" генеруючим підприємствам, вважає головний редактор "Цензор.Нет" Юрій Бутусов.
Бутусов порівнює ситуацію в Україні та Китаї. Зараз найбільшим виробником біткойнів є місто Яань в провінції Сичуань, де вже збудовано величезну гідроелектростанцію, але заводи навколо неї - ще ні.
Натиск води створює надлишок потужності, який нікуди витрачати, тобто електроенергія тимчасово втрачається, але через перевиробництво її вартість дуже дешева. Тому китайці збудували там підприємства для майнінгу.
В Україні ж ситуація геть інша, є величезна потреба в дешевій атомній енергії, і немає потреби в дуже дорогій сонячній.
"В Україні вже зупинений 1 енергоблок, до 10 травня буде зупинено 3 атомні енергоблоки, а ще на 3 блоках буде сильно знижена потужність, ще 3 вивели на ремонт, тому що їх найдешевшу електрику держава НЕ ХОЧЕ купувати - адже доведеться скорочувати закупівлі сонячної енергії, йти на конфлікт з приватними компаніями олігархів і позбавляти їх прибутку! Повний абсурд. Атомна енергетика як найрентабельніша повинна працювати в кризу на повну потужність", - наголошує журналіст.
На його думку, майнінг треба якраз пропонувати сонячним станціям, у яких буває надлишок безкоштовної електрики, і її треба утилізувати. А на атомних станціях виробництво здійснюється за планом, там не може бути великого перевиробництва і викиду безкоштовної енергії.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



