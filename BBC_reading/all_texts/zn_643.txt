Денис Єрмак стверджує, що проводив зустрічі як керівник ГО.

Брат голови Офісу президента України Денис Єрмак відреагував на резонансне відео, оприлюднене депутатом Гео Леросом із фракції "Слуга народу".
У своєму дописі в Facebook він визнав, що є тією самою "людиною, схожою на Дениса Єрамака". І наголосив на тому, що не є держслужбовцем,та має власну громадську організацію – "Українське Бюро Національного Розвитку". Під час роботи у ГО він "зустрічається з різними людьми".
"Так, Андрій мій рідний брат – голова Офісу президента, але якщо мій брат у владі – я не маю права здійснювати свої права як громадянина? Вважаю, що маю це право", - пише Денис Єрмак.
За його словами, на оприлюднених Леросом записах він зустрічається з людьми, які "пропонують різноманітні проєкти та ідеї, а також висвітлюють існуючі проблеми і корупційні схеми".
"Я із самого початку діяльності розповідав свій принцип роботи: нам важливі саме ПРОЄКТИ, а не люди, які просто хочуть зайняти посади, оскільки  наше бюро та я особисто ніяк до призначень не відносимось. Але, якщо проєкт доречний, вигідний для держави – я, згідно із законом, направляю сам проект та резюме його автора у органи державної влади", - зазначив він, опустивши те, що записи свідчать – звернення було не безкоштовним.
А закон "Про звернення громадян", на який посилається Єрмак, "матеріальне заохочення" за такі пропозиції не передбачає.
Брат голови ОПУ запевняє, що не знає, хто саме записував відео (а от журналісти "Схем" стверджують, що це харківський підприємець Дмитро Штанько), але запевняє: воно "нарізане" та "вирване з контексту", а його мета – спрямована атака на очільника Офісу Зеленського.
"Той факт, що мій брат працює в Офісі Президента, не має обмежувати мої законні права на трудову діяльність. Я український громадянин і свої права знаю", - підсумовує він.



Нагадаємо, 29 березня народний депутат Гео Лерос оприлюднив відеозаписи, на яких брат керівника Офісу президента Денис Єрмак обговорює з низкою осіб можливість призначення на державні посади.
Дати на записах свідчать, що вони зроблені в період із серпня по вересень 2019 року. У розмовах фігурують посади в "Укрзалізниці", в Міністерстві інфраструктури, Київської митниці тощо.
Люди, які позиціонуються як помічники Дениса Єрмака, відкрито обговорюють отримання грошей за організацію таких зустрічей.
Андрій Єрмак підтвердив, що на записах – його брат Денис. При цьому керівник ОП пообіцяв звернутися до СБУ та ДБР, щоб слідство з'ясувало достовірність відеозаписів, хто і за яких обставин їх зробив, і як вони опинилися в Лероса. Єрмак звинуватив депутата в переході "червоних ліній" і переслідуванні власних інтересів, а також пообіцяв, що "тому доведеться відповідати публічно за кожне слово".
Своєю чергою Лерос передав відеозаписи до НАБУ, попросивши керівництво Бюро відкрити кримінальне провадження та перевірити можливу причетність Єрмака до злочинів.
"Схеми" ідентифікували ключових фігурантів відео: ними виявилися товариш Дениса Єрмака Сергій Шумський і підприємець з Харкова Дмитро Штанько, який і здійснював відеофіксацію. Судячи зі змісту розмов, Шумський за гроші організовував зустрічі "пошукачів" посад із Денисом Єрмаком.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



