Слідство ігнорує важливі висновки експертів.

Журналісти встановили хронологію подій у день вбивства підприємця й ексголови медіа-холдингу "Інтер" Сергія Старицького. Поки що підозрюваним у вбивстві Старицького є колишній міністр закордонних справ Леонід Кожара, втім, до злочину може бути причетна його дружина Марина Козерод, йдеться у розслідуванні "Слідства.Інфо"
Близько 10:00 ранку 21 лютого  бізнесмен вийшов із власної квартири в центрі Києва, сів до автівки та поїхав на роботу – Старицький був співзасновником великої рекламної агенції. Дорогою на роботу він розповів водію, що пообідді планує зустрітися з Кожарою, тож попросив забрати його о 14:00 з роботи й відвезти за місто, до села Чайки.
Водія таке прохання начальника не здивувало, адже він знав, що Старицький давно товаришує з міністром уряду Миколи Азарова. З його свідчень, востаннє чоловіки бачилися влітку 2019 року.
Близько 14:45 водій привіз бізнесмена до вказаного будинку. Ексміністр вийшов зустрічати друга разом із дружиною – професійною кікбоксеркою та учасницею українських реаліті-шоу Мариною Козерод.
Упродовж декількох наступних годин усі троє залишалися в будинку, їли та пили. Приблизно о 21:20 Козерод зателефонувала хатньому працівнику, який прибирав й охороняв будинок подружжя, та повідомила, що на кухні лежить чоловік у калюжі крові.
Дружина ексміністра попросила охоронця терміново приїхати, своєю чергою той порадив їй викликати поліцію та швидку й пообіцяв приїхати якнайшвидше. Після цього, десь через 20 хвилин, жінка викликала поліцію. Диспетчеру вона пояснила, що почула постріл, пішла на кухню і знайшла там труп.
Близько о 22:00 до будинку приїхав хатній працівник. Біля воріт стояла сама Козерод, яка пояснила, що не могла самостійно відкрити ворота, аби пустити правоохоронців, тож  поліцію у двір пустив хатній працівник.
Будинок Кожари оглядали двоє патрульних. На кухні вони побачили труп Сергія Старицького із кульовим пораненням у голову – куля пройшла над правим оком. У правій руці загиблого лежав пістолет ексміністра. А проведена згодом експертиза встановила: на тілі загиблого (обличчі та потилиці) поранення та садна.
На кухонній поверхні, неподалік небіжчика, лежали окуляри Кожари з вибитими скельцями та зі слідами крові. Сам ексміністр сидів неподалік, був у розірваній футболці та із синцем під оком. За версією слідства, перед вбивством Старицького чоловіки побилися.
Леонід Кожара і Марина Козерод перебували у стані сильного алкогольного сп'яніння, поліцейським довелося виводити їх до іншої кімнати та самим викликати слідчих. Після приїзду слідчих Кожара сказав: "Я захищав свій дім". Доказати бажане до кінця йому завадила дружина, яка щось прошепотіла на вухо.
За офіційною версією, між Кожарою та Старицьким виник конфлікт, який переріс у бійку. Після цього ексміністр піднявся на другий поверх, взяв у спальні пістолет, спустився на кухню та вдарив Старицького в область потилиці. А потім вистрілив. Сам підозрюваний стверджує, що під час вбивства приятеля його на кухні не було.
На дослідженому експертами одязі Леоніда Кожари слідів пороху не знайшли, а от на спортивній формі Марини Козерод, яка була на ній у день вбивства, виявили сліди дифеніламіна – речовини, що використовується як стабілізатор нітроцелюлозних порохів.


Журналісти зв'язалися із Мариною Козерод напередодні затримання її чоловіка. Але жінка не захотіла спілкуватися та пояснити, як на її одязі того вечора з'явилися сліди від пострілу. Сама ж вона плутається у свідченнях та змінює їх. А вбивство Старицького спочатку намагалися видати за самогубство, втім ця версія розсипалася після появи перших доказів.
Попри наявні висновки експертів, слідство продовжує наполягати на тому, що вбивство скоїв саме Кожара, його дружина проходить у справі як свідок.


Як повідомляло ZN.UA, тіло Сергія Старицького знайшли у будинку ексміністра закордонних справ Леоніда Кожари. Спочатку йшлося про те, що правоохоронці основною версією розглядають самогубство. Однак друг вбитого Володимир Костерін повідомив, що у Старицького стріляли з відстані від 3 до 5 метрів.
У бізнесмена вистрілили із пістолета Jericho 941, зареєстрованого на Кожару. Інцидент стався о 21:50 п'ятниці, 21 лютого, у будинку ексміністра в селі Чайки Києво-Святошинського району Київської області.
25 березня Леоніду Кожарі вручили підозру у вчиненні кримінального правопорушення, передбаченого ч. 1 ст. 115 (умисне вбивство – ред.) Кримінального кодексу України. Суд заарештував підозрюваного з альтернативою застави в 14 млн гривень.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



