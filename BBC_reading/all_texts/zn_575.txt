Закупівлю провели в рамках боротьби з поширенням коронавірусу.

У Києві встановлять камери, що будуть розпізнавати обличчя і вимірювати температуру. Дані надійдуть в Національну поліцію, повідомляє "Слідство.інфо" з посиланням на дані порталу публічних закупівель Prozorro.
Закупівлю на майже 65 млн гривень провели в рамках боротьби з поширенням коронавірусу.
Столиця повинна отримати 400 відеокамер марки Hikvision "термального скринінгу". Вартість одного такого пристрою становить 125 тис гривень без ПДВ.
В цілому сума договору — понад 54 млн гривень без ПДВ (майже 65 млн з ПДВ). Всі камери повинні встановити 17-25 квітня.
Замовило пристрої комунальне підприємство "Інформатика", яке адмініструє всі мережі камер в столиці. Ця фірма підпорядковується департаменту інформаційно-комунікаційних технологій Київської міської держадміністрації.
Як повідомив керівник департаменту Юрій Назаров, дані з камер будуть надходити представникам Національної поліції, Муніципальної варти, Державної служби з надзвичайних ситуацій.
Також вони будуть збирати статистичну інформацію для департаменту охорони здоров'я КМДА.
"Це дозволить оперативно визначати людей з підвищеною температурою тіла в супермаркетах, аптеках та інших місцях масового скупчення людей. Крім того, функціонал камер включає детекцію осіб. Це дозволить правоохоронцям фіксувати порушення режиму самоізоляції громадянами, які зобов'язані його дотримуватися", — відзначив Назаров.
Поставляти відеокамери буде компанія "Інтевро". Договір з нею уклали без конкурсу. Повідомляється, що дана фірма вперше отримує таке велике замовлення на публічних закупівлях. За попередні три роки з нею уклали низку незначних договорів на загальну суму менше одного мільйона гривень.


Як повідомлялося раніше, в період пандемії місцеве самоврядування втратить понад 12 млрд гривень. За словами мера Києва Віталія Кличка, міста залишилися з пандемією один на один.
Чому президент зруйнував губернаторську вертикаль, не поставивши главам держадміністрацій своєчасні завдання щодо взаємодії з місцевими органами влади на самому старті їх призначення? Чому повальна некомпетентність стала тригером влади Володимира Зеленського, читайте на сайті ZN.ua в матеріалі Інни Ведерникової "Без точки опори. Але в одному човні".
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



