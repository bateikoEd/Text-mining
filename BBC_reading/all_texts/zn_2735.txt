"Відбулася звичайна чоловіча розмова між колишніми бойовими товаришами".

У "Нацкорпусі" прокоментували звинувачення в нападі на колишніх добровольців полку "Азов" Назарія Кравченка та Сергія Філімонова через їх підтримку одесита Сергія Стерненка. Пресслужба організації опублікувала заяву, в якій назвала цю інформацію наклепом.
"Хайп на темі Сергія Стерненка триває. Сьогодні він продовжився у вигляді підлої брехні від експредставників "Національного корпусу", що розповсюдили відверті наклепи на своїх колишніх побратимів із полку "Азов". "Національний корпус" завжди виступав за право громадян на самозахист та готовий надати підтримку Сергію Стерненку, як і будь-якому іншому громадянину, в його боротьбі проти намагань влади видати самооборону за тяжкий злочин... Саме тому звинувачення від колишніх представників "Нацкорпусу" в тому, що їх змушували відмовитися від підтримки Стерненка, є абсурдними, а тому ще більш відверто брехливими", – ідеться в заяві.
Пресслужба "Нацкорпусу" заявила, що зустріч дійсно відбулася, але стосувалася вона інших питань.
"Відбулася звичайна чоловіча розмова між колишніми бойовими товаришами, на яку до того ж Філімонов, Кравченко та інші їхні товариші приїхали зі зброєю. Всі слова про "тортури" та побиття є цинічною брехнею. Хоча б тому, що під час розмови людей із боку так званих "постраждалих" було більше", – додали в "Нацкорпусі".


8 травня юрист Масі Найєм написав на своїй сторінці в Facebook, що під час зустрічі з лідером партії "Національний корпус" Андрієм Білецьким побили активістів Назарія Кравченка та Сергія Філімонова, які публічно підтримують Сергія Стерненка.
Сам Кравченко написав, що бесіда з "колишніми побратимами і не планувалась, бо нас пів ночі колективно намагались переконати не підтримувати Сергія Стерненка". За словами активіста, їх били в голову та допитували. 
Нагадаємо, у 2018 році на громадського активіста й колишнього лідера одеського "Правого сектора" Сергія Стерненка тричі нападали. під час першого нападу він отримав різані рани, під час другого - вогнепальне поранення. А під час третього нападу на Стерненка був вбитий один із нападників 25-річний Іван Кузнєцов. Другого нападника - 30-річного Олександра Ісайкула поліція відпустила в статусі свідка.  
У свою чергу Стерененко зазначив, що завдав поранення нападникам ножем, який відібрав у них же. 
У минулому році Генпрокуратура забрала справу Стерненка з поліції та передала Головному слідчому управлінню Служби безпеки. Адже одеська поліція могла бути причетною до організації нападу на активіста. 
Після призначення головою Офісу генпрокурора Ірина Венедіктова заявила про те, що активісту в будь-якому разі оголосять про підозру, питання лише в кваліфікації справи. 
6 травня Стерненко висловив переконання в тому, що СБУ та Офіс генпрокурора збираються оголосити йому підозру у навмисному вбивстві. Кримінальне переслідування він вважає політично мотивованим, але залишати Україну не збирається. 
Докладніше читайте в статтях оглядача ZN.UA Інни Ведернікової "Справа Стерненка. Хроніки реваншу" та "Підозра, що може підірвати Україну?".
 
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



