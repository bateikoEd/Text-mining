У поліції припускають, що причиною лиха міг стати підпал.

Лісові пожежі на півночі України наробили лиха на 25 мільйонів гривень, площа збитків – близько 2000 гектар, повідомив голова Житомирської ОДА Віталій Бунечко.
"Про наслідки масового вогнища, що охопили понад 4300 гектар, доповів Президенту України Володимиру Зеленському. За попередньою оцінкою, загальна площа збитків складає близько 2000 гектар. Орієнтовна сума збитків становить 25 мільйонів гривень", - написав він у Facebook.
Найбільше від вогню постраждали села Личмани, Магдин, Острови, Середня Рудня та Нижня Рудня. Загалом відселено 50 мешканців, їх розмістили у Гладковецькому будинку культури. Жертв серед населення немає – більшість згорілих будинків були порожніми.
"Держава допоможе постраждалим громадянам у покритті збитків від лісових пожеж в Овруцькому районі", - додав губернатор.
Гроші виділять з резервного фонду державного бюджету, питання компенсації цього тижня розглядатиме Кабінет міністрів, повідомила пресслужба Офісу президента України.
За попередньою версією, причиною пожеж міг стати навмисний підпал. У Раді національної безпеки і оборони наголосили, що у цьому випадку відповідальність нестимуть власники землі. Досудове розслідування поки що триває.



З 4 квітня рятувальники борються з лісовими пожежами в Овруцькому районі на Житомирщині. Горить лісова підстилка, трава, сухе торішнє листя та бурелом. Також повідомлялося про загоряння торфовищ. Станом на 21 квітня вогнеборцям вдалося ліквідувати більшість вогнищ.
До гасіння пожеж долучились військові – за допомогою інженерної техніки Збройних сил України створено мінералізовані смуги, які мають запобігти поширенню вогню.
Упродовж поточного місяця на Київщині та Житомирщині неодноразово ловили паліїв, які підпалювали суху траву та лісосмуги. З 20 квітня Національна гвардія проводить у Чорнобильські зоні відчуження антидиверсійну операцію.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



