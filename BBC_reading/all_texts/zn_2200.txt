"Київська влада ухиляється від прямого діалогу з Донецьком і Луганськом".

З дев'яти пунктів підсумкового документа паризького саміту нормандського формату виконано частково лише один - обмін утримуваними особами. Так підсумував зустріч глав МЗС нормандського формату очільник російського відомства Сергій Лавров, повідомляє ТАСС.
"Відбулося в грудні і квітні два обміни, в ході яких загалом 230 осіб було обміняно між Києвом, Донецьком і Луганськом", - сказав міністр.
Лавров наголосив на тому, що поки що не просуваються два питання: формула Штайнмаєра та надання особливого статусу Донбасу в складі України.
"Ми нагадали, що ключовим положенням мінських домовленостей, звичайно ж, є надання Донбасу особливого статусу у складі української держави. Це і мета, і основа врегулювання конфлікту", - сказав він.
Очільник російського МЗС впевнений, що вирішення цих питань слугуватиме для розв'язання інших, зокрема тих, які стосуються безпеки, а також гуманітарної та соціально-економічної сфер.
"На жаль, поки тут похвалитися нічим. Київська влада поки ухиляється від прямого діалогу з Донецьком і Луганськом, а саме в рамках такого прямого діалогу необхідно погоджувати всi правовi аспекти для забезпечення дії цього особливого статусу на постійній основі", - підкреслив глава МЗС РФ.


Нагадаємо, міністр закордонних справ України Дмитро Кулеба після переговорів із колегами з Нормандської четвірки заявив про те, що позиція нашої країни залишається незмінною щодо того, що Тристороння контактна група залишається ключовим механізмом для пошуку прийнятних рішень, які мають привести до припинення війни та деокупації територій України. Франція та Німеччина підтримують цю позицію України.
Голова української дипломатії наголосив, що є відпрацьовані механізми дій в ТКГ, яка залишається основою для роботи.
Також він повідомив, що міністри обговорили й ситуацію, яка склалася на тлі пандемії коронавірусу. Кулеба підкреслив, що для СММ ОБСЄ та МКЧХ має бути "забезпечена повна та беззастережна можливість" доступу до окупованих територій.
Заначимо, що під час зустрічі лідерів Нормандської четвірки у грудні минулого року, сторони вже домовились до кінця 2019 року щодо встановлення безстрокового режиму припинення вогню в Донбасі, але попри це, обстрілі в Донецькій та Луганській областях регулярно продовжуються.
Попередня зустріч лідерів в нормандському форматі відбулася 9 грудня 2019 року в Парижі. Учасники зустрічі підтримали припинення вогню, обмін у форматі "всіх на всіх" до 31 грудня, допуск Червоного Хреста до всіх утримуваним особам, розведення військ на трьох ділянках, розширення мандата СММ ОБСЄ та продовження розмінування.
Детальніше про результати переговорів у нормандському форматі в Парижі та їх вплив на Україну читайте матеріалі Тетяни Силіної "Нормандський айсберг" для ZN.UA.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



