Депутати розглянуть законопроєкт, який допоможе швидше ухвалити "антиколомойський" закон.

Як стало відомо ZN.UA із джерела в секретаріаті Верховної Ради, 16 квітня о 13:00 парламент збереться на позачергове засідання. Зокрема, до порядку денного включено законопроєкт про внесення змін до регламенту Раду, які дозволять швидше розглянути 16 тисяч правок, внесених до "антиколомойського" закону.
Зокрема на розгляд до сесійної зали винесуть такі питання:
1) Проєкт закону №0034 "Про ратифікацію Угоди про грант Фонду Е5Р (Проєкт "Вища освіта України") між Україною та Європейським інвестиційним банком". Угода має на меті забезпечити співфінансування за рахунок коштів Фонду E5P проєкту "Вища освіта України", що фінансується за рахунок коштів Європейського інвестиційного банку та Північної екологічної фінансової корпорації.
2) Законопроєкт №1043 "Про внесення змін до Регламенту Верховної Ради України щодо протидії зловживанням прав народних депутатів у ході законодавчої процедури". Документ передбачає можливість обговорення за скороченою процедурою поправок та пропозицій, відхилених головним комітетом. Також згідно із законопроєктом, депутати можуть провести скорочене обговорення врахованої головним комітетом пропозиції, поправки з наступним голосуванням щодо її прийняття, виключення в цілому чи її частини.
3) Проєкт закону №2653 "Про внесення змін до Закону України "Про місцеве самоврядування в Україні". Документ передбачає надання Кабміну права приймати рішення щодо визначення адміністративних центрів територіальних громад та територій територіальних громад, а також подавати до Ради проекти законодавчих актів щодо утворення і ліквідації районів.
4) Законопроєкт №2654 "Про внесення змін до деяких законодавчих актів України (щодо посилення захисту телекомунікаційних мереж). Законопроєкт передбачає посилення кримінальної та адміністративної відповідальності осіб за пошкодження, руйнування складових телекомунікаційної мережі.
5) Проєкт закону № 2398 "Про оборонні закупівлі". Документ має забезпечити гармонізацію правил оборонних закупівель згідно із стандартами країн партнерів НАТО та ЄС в частині гармонізації оборонної Директиви 2009/81/ЄС.


30 березня Верховна Рада ухвалила у першому читанні проєкт закону про удосконалення деяких механізмів регулювання банківської діяльності, який також відомий як "антиколомойський". Зокрема, документом передбачена заборона повернення націоналізованих банків колишнім власниками. Також закон визначає порядок розгляду результатів аудиту, на підставі якого суд повинен виносити рішення: раніше ця процедура залишалася неврегульованою і фактично залежала від особистого переконання суддів.
Ухвалити законопроєкт у першому читанні вдалося завдяки тому, що його підтримали депутати "Європейської солідарності", "Голосу", групи "Довіра" та позафракційні парламентарі. Адже голосів одних лише "слуг народу" не вистачило.
До другого читання законопроєкту депутати подали рекордні для українського парламенту 16 тисяч правок.
Від прийняття цього закону, в тому числі, залежать перспективи продовження співпраці України з МВФ. Якщо закон не приймуть, Україна може розраховувати не на 8, а лише на 1,5 млрд доларів від МВФ на подолання економічних наслідків пандемії COVID-19 і карантину.
Докладніше читайте у матеріалі Юлії Самаєвої "Коломокриза" ZN.UA.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



