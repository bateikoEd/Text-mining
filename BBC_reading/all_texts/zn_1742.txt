"Замість того, щоб працювати на випередження, влада лише реагує на виникаючі події".

Ризики подальшої військової інтервенції РФ проти України саме з Азово-Чорноморського регіону вказують на те, що українська влада не має "морського мислення", а відповідно і розумінням значення державної морської політики для просування національних інтересів та ліквідації загроз з морського напрямку. Про це в своєму матеріалі для ZN.UA пише колишній командувач ВМС України Сергій Гайдук.
"На відміну від росіян, які проводять системну морську політику, розглядаючи військовий флот як інструмент реалізації зовнішньої політики, українська влада системно не бажає займатися державною морською політикою, відводячи їй другорядну роль. Замість того, щоб працювати на випередження, вона лише реагує на виникаючі події", - додав віце-адмірал.
Гайдук пояснив, що на відміну від російської, Морська доктрина України на період до 2035 року носить пасивний характер, в якій українським ВМС відводиться функція забезпечення.
"Дивуватися цьому не треба: в країні, яка сьомий рік веде війну, головним розробником та відповідальним за видання Морської доктрини було визначено… Мінінфраструктури при функції співвиконавця – Міноборони, - продовжує колишній командувач ВМС. - При цьому, доктрина, яку розробляли аж 3,5 роки, до цього часу не має Плану заходів з реалізації, в якому б були окреслені ресурсні та часові горизонти".
Віце-адмірал зауважив, що безсистемність Української держави в питанні державної морської політики сигналізує українському суспільству про відсутність архітектури управління процесом.
"Допоки в Офісі президента, Верховній Раді, уряді не буде розуміння необхідності національного флоту та захисту національних інтересів з морського напрямку, необхідності системної роботи й співробітництва міністерств і підприємств, на морську проблематику будуть реагувати ситуаційно. Треба вести мову про окремі державні програми/підпрограми фінансування морської галузі держави, але враховувати гіркий досвід Державної цільової оборонної програми будівництва кораблів класу "корвет" за проектом 58250, коли бізнес-політичні інтереси перемогли економіку та національну безпеку", - підсумував Гайдук.
 

Детальніше про перспективи Військово-Морських Сил України читайте в матеріалі віце-адмірала, колишнього командувача ВМС Сергія Гайдука "Який курс вибере український флот?" для "Дзеркало тижня. Україна".
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



