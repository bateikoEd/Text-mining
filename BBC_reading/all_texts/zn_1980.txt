Володимир Слончак вдарив патрульного.

Слідчі Солом'янського управління поліції Києва порушили справу проти затриманого 26 квітня заступника голови Київської міської державної адміністрації з питань здійснення самоврядних повноважень Володимира Слончака.
Заступник Володимира Кличка вдарив патрульного поліцейського, справу розслідуватимуть за ч. 2 статті 345 (погроза або насильство щодо працівника правоохоронного органу) КК України. Правопорушнику загрожує до п'яти років ув'язнення.
У поліції підтвердили раніше поширену версію події. Пізно ввечері патрульні зупинили на вулиці Льва Толстого Mercedes, водійка якого забула увімкнути фари.
За кермом Mercedes перебувала заступниця голови постійної комісії Київської міськради з питань бюджету та соціально-економічного розвитку Людмила Костенко. На пасажирському сидінні – заступник голови КМДА Володимир Слончак.
Під час спілкування в поліцейських виникла підозра, що жінка перебуває напідпитку. Однак проходити тест на драгері вона відмовилася. Патрульні склали на правопорушницю адміністративний протокол за статтею 130 (керування транспортним засобом особою, яка перебуває у стані алкогольного  сп'яніння) КУпАП.
Під час оформлення протоколу з автівки вийшов пасажир, який також перебував у нетверезому стані, "який агресивно себе поводив та після неодноразових зауважень почав погрожувати патрульному і вдарив його". Побитого патрульного відправили до лікарні для надання медичної допомоги. А самого Слончака затримали у порядку статті 208 КПК України.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



