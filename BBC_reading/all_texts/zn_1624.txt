На Банковій сподіваються, що Уманський допоможе розібратися, скільки грошей не доходять до бюджету через "дірки" у податковій і на митниці.

Ігор Уманський, який менше місяця обіймав посаду міністра фінансів в уряді Дениса Шмигаля, може стати радником керівника Офісу президента Андрія Єрмака. Уманський підтвердив, що йому пропонують посаду на Банковій.
"Мені дійсно зробили таку пропозицію", - заявив колишній очільник Мінфіну в коментарі виданню LB.ua у вівторок, 21 квітня.
Уманський уточнив, що в ОП збираються створити координаційну групу, що складиметься з аналітиків і правоохоронців, "які серйозно займуться публічними фінансами".
Про можливе призначення Уманського також повідомляє "Українська правда". За даними видання, відповідний указ буде підписано вже в середу, 22 квітня.
Джерело на Банковій повідомило журналістам, що з допомогою Уманського Єрмак планує з'ясувати, які реальні масштаби корупції в податкових і митних органах, а також скільки грошей через це недоотримує бюджет.
Очевидно, що такими діями Андрій Єрмак намагається створити собі імідж борця з корупцією на тлі скандалу з участю його брата. За даними ZN.UA, із тонкощами махінацій із ПДВ, про які Уманський публічно заявляв після звільнення, ексміністра ознайомив колишній голова Державної фіскальної служби Роман Насіров. Однак пропозицій щодо посади радника керівника ОП йому не надходило.


Ігор Уманський обіймав посаду міністра фінансів в уряді Дениса Шмигаля з 4 березня. 30 березня Верховна Рада звільнила Уманського, і Мінфін очолив Сергій Марченко.
Після звільнення Уманський розповів, що наполягав на звільненні керівників Державної податкової та Митної служб Сергія Верланова і Максима Нефьодова. За словами ексголови Мінфіну, бюджет щомісяця недоотримує 5 млрд гривень через "скрутки" ПДВ,
До призначення в Кабмін Дениса Шмигаля Ігор Уманський уже працював в уряді: у 2008-2010 він був заступником міністра фінансів Віктора Пинзенника, а в 2014-2015 – Наталії Яресько.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



