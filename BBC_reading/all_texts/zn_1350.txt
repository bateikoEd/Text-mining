Тендер вважається найбільшим у 2020 році.

Сьогодні, 16 квітня, в Антимонопольний комітет України було направлено заяву відносно того, що турецькі компанії "Onur" та "Gocay" вчинили антиконкурентні узгоджені дії на тендері по будівництву автотранспортної магістралі через Дніпро в Запоріжжі вартістю 12 млрд грн. Заяву подали засновники платформи "Ліга антитрасту" - ГО "Рада захисту конкуренції та споживачів".
Відповідно до документу, факти, що підтверджують узгодженість поведінки "Онуру" і "Гьочай", отримані завдяки аналізу схожостей у тендерних пропозиціях компаній, їх ціновій поведінки на аукціоні та ланцюжкам зв'язків між фірмами.
Зазначається, що одна і та ж особа є керівником фірми "Гьочай" та довіреною особою голови правління "Онуру".  Підготовлені довідки цих фірм мають однакові метадані та характерну структурну схожість. Фірми розташовані на відстані 600 км одна від одної, однак одночасно отримували банківські довідки в одному відділенні банку. І також одночасно засвідчували документи на тендер у одного нотаріуса.
З повним текстом заяви можна ознайомитися за посиланням https://cutt.ly/5t2UF1K.
Засновниця "Ліги антитрасту" Агія Загребельська (держуповноважена АМКУ у 2015-2019 рр) повідомила, що Антимонопольний комітет після отримання заяви має розпочати розслідування та за результатом притягнути змовників до відповідальності у вигляді штрафу в розмірі до 10% доходу цих компаній за попередній рік. Мова йде про сотні мільйонів гривень.
Крім цього, Укравтодор після прийняття АМКУ рішення матиме право стягнути зі змовників спричинену йому шкоду у подвійному розмірі.
При цьому розслідування жодним чином не впливатиме на процес будівництва мосту, та обов'язок компанії виконати умови контракту залишається незмінним.
"Звернення щодо змови "Онур" та "Гьочай" - лише перший крок. Укравтодор роками не помічає, як його закупівлі загрузли в змовах. За отриманою нами інформацію, за весь час існування Прозоро було лише одне звернення в АМКУ щодо змови від Сумської Служби автодоріг. Якщо сам автодор не хоче вичистити дорожню сферу від впливу картелів, ми допоможемо. 6 гривень з кожного придбаного нами літру витрачаються на дорожніх тендерах. Якщо конкуренції на тендерах немає, переплата досягає 40% на кожен кілометр ремонту дороги. А значить кожного разу, заправляючи авто, більше 2 грн з літра ми можемо платити фактично картелістам", - вказала Агія Загребельська.














 

Повідомлялось, що аукціон на будівництво мостових переходів через Дніпро було оголошено 26 листопада. Документи подали 7 компаній з України, Туреччини та Китаю. До торгів були допущені дві турецькі компанії.
Початкова вартість робіт становила 12,3 млрд гривень. У процесі аукціону обидві компанії знизили заявлену суму.
Переможцем оголошено компанію Onur. Згідно з інформацією на сайті Prozorro, вона запропонувала побудувати запорізькі мости за 11,9 млрд гривень.
Раніше Юрій Голик повідомив, що міст у Запоріжжі, який почали будувати ще в 2004 році, має запрацювати через три роки.
 
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



