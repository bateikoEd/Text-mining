Санкції коштували Росії близько 1-1,5% ВВП.

Під час онлайн дискусії Київського безпекового форуму "Війна Росії проти України: як приборкати агресора та встановити мир" надзвичайний і повноважний посол Сполучених Штатів в Україні у 1998 – 2000 роках та старший науковий співробітник Стенфордського університету Стівен Пайфер сказав що санкції проти Росії мали свій вплив та є досить корисним інструментом.
Відповідаючи на запитання чи справді санкції реально працюють проти Росії, чи санкції мають важливий вплив на російську тактику, якщо не на стратегію та який його прогноз того, як може змінитися санкційна політика за нової реальності, посол Пайфер сказав, що санкції щодо РФ коштували Росії близько 1-1,5% ВВП.
"Це значна цифра, якщо взяти до уваги, що російська економіка протягом останніх чотирьох років зростала на близько 1% на рік. І вплив санкцій буде відчуватись ще глибше, якщо економіка Росії ввійде в рецесію, як передбачає більшість експертів", - сказав дипломат у п'ятницю.
Посол Пайфер вважає, що санкції залишаються інструментом і фактором у російському розрахунку.
"Санкції не досягли своєї цілі - змусити Росію піти з Донбасу. Але я можу посперечатися, що впродовж останніх 5-6 років було декілька моментів, коли санкції і страх посилення санкцій, ймовірно, вплинули на російські плани. Наприклад, у 2015 році був великий острах, що Росія і її маріонеткові сили можуть захопити Маріуполь. Цього не сталося. Частково тому, що українські військові посилили Маріуполь, але й, гадаю, в Москві розуміли, що це може спричинити посилення санкцій. Я думаю, що вони залишаються важливим фактором для Кремля", - додав він.
Дипломату видаються кумедними слова російських посадових осіб, як-от речника Кремля Дмитра Пєскова про те, що начебто "санкції на нас не впливають, нам все одно".
"Але при цьому здається, що росіяни використовують кожну можливість, щоб закликати зняти санкції. Кілька тижнів тому відбулася відеоконференція лідерів Великої двадцятки. І якою була найбільша ідея Путіна?  "Скасуймо всі національні санкції", - нагадав посол. 



Нагадаємо, що у п'ятницю відбулась онлайн-дискусія 13-го Київського безпекового форуму, під час якого учасники обговорили проблеми миру та безпеки. У фокусі розмови - головні проблеми захисту України від російської агресії, відновлення територіальної цілісності та встановлення довгострокового миру в Східній Європі. Серед учасників дискусії, онлайн-трансляція якої була на ZN.UA, високопоставлені американські, українські державні діячі та дипломати.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



