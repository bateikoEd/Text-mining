Вранці очільник МОЗ заявив про відсутність данних із семи областей України.

Виконувач обов'язків директора Сумського обласного лабораторного центру Володимир Збаражський заявив про те, що на Сумщині результати досліджень на коронавірус 19 квітня отримали із запізненням, передає "Укрінформ". Саме тому, за словами Збаражського, результати вчасно не передали в Київ.
"На Великдень в лабораторії опрацьовували близько 80 зразків. Результати досліджень отримали тільки о 23.00, а звітність подається станом на 22.00", - повідомив Збаражський.
За його словами, у Сумській області за минулу добу не виявили жодного нового випадку інфікування коронавірусом.
Вранці 20 квітня міністр охорони здоров'я Максим Степанов повідомив про те, що сім областей не передали інформацію щодо тестування на коронавірус. За його словами, Київ не отримав даних від Вінницької, Луганської, Чернівецької, Чернігівської, Сумської, Херсонської та Хмельницької областей.


Загалом в Україні офіційно підтвердили 5710 випадків захворювання на COVID-19, з них 261 випадок зафіксували за минулу добу. Від коронавірусу в Україні померла 151 людина, ще 359 – вилікувалися.
За даними ZN.UA, в Офісі президента України очікують, що пік захворюваності може настати 5-10 травня, після того, як на Великдень віруючі масово відвідали церкву, ігноруючи карантин. Тому ослаблення карантину буде залежати від того, як минуть великодні свята, і від їх впливу на епідеміологічну ситуацію.
Зокрема, за підрахунками Офісу президента, у цьому році на Великоднє богослужіння прийшло 130 тис. віруючих. Торік на Великдень у церквах зібралося 7,5 млн парафіян.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



