Автор петиції вважає, що УПЦ (МП) не є автокефальною православною церквою на території України.

Президента України Володимира Зеленського закликають припинити використання Києво-Печерської лаври Українською православною церквою (Московського патріархату) шляхом розірвання договору оренди і передати Лавру у використання Православної церкви України. Відповідна електронна петиція, яка була розміщена на сайті президента 15 квітня, вже набрала 25 тисяч голосів.
Наголошується, що Києво-Печерська лавра тисячу років є однією з найбільших святинь українського народу.
"Православна церква України (ПЦУ) – автокефальна православна церква на території України, п'ятнадцята в диптиху. Константинопольська церква вважає ПЦУ єдиною канонічною правонаступницею Київської митрополії. ПЦУ утворилася в результаті об'єднання трьох українських православних церков: УПЦ КП, УАПЦ та УПЦ МП", - йдеться в тексті петиції.
За словами автора, справедливо, щоб духовну святиню використовувала православна конфесія, яка визнана православним світом автокефальною православною церквою на території України.
Разом з тим, автор петиції вважає, що в свою чергу УПЦ (МП) не є автокефальною православною церквою на території України.
"Високі церковні ієрархи Української православної церкви Московського патріархату були неодноразово помічені у висловлюваннях і діях, спрямованих проти українського народу", - йдеться в петиції.


Нагадаємо, в ніч перед Великоднем на території Києво-Печерської лаври виявили 26 нових заражень на коронавірус.
Віталій Кличко заявив про те, що Києво-Печерська лавра закривається на карантин, за дотриманням якого буде стежити поліція.
12 квітня помер монах Києво-Печерської лаври – 73-річний архімандрит Нектарій. Він був підключений до апарату штучної вентиляції легенів, хоча результати двох тестів на коронавірус були негативними.
При цьому разом з Нектарієм госпіталізували у важкому стані ієродиякона Наума. В результаті він також помер.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



