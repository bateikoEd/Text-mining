Роботи призупинились ще 27 грудня.

В Запоріжжі зупинили будівництво каналу, що з'єднує Молочний лиман з Азовським морем через значний борг - держава винна підряднику 39 млн грн. Про це розповів директор Приазовського національного природного парку Дмитро Воловик, пише "Укрінформ".
"Канал недобудований. 27 грудня минулого року роботи призупинилися. Підряднику винні 39 млн гривень, але ми умовили його відкрити "перемичку" і запустити воду в лиман. На сьогодні канал хоч і не добудований, але у лимані багато риби ", - розповів Воловик.
Наразі довжина каналу, який з'єднує лиман з морем, становить близько 2 км, а ширина менша за зазначену в проєкті приблизно вдвічі. З боку моря на вході в канал побудовано дві буни, завдовжки кожна близько 160 метрів. Ці гідроспоруди захищають ополонку від замулювання.
В листопаді 2018 року Приазовський нацпарк підписав договір з ТОВ "Бердянськбудтрест", згідно з яким фірма взяла на себе зобов'язання протягом 15 місяців побудувати водний коридор і з'єднати море з лиманом. Вартість підряду склала 56,5 млн грн.


Молочний лиман є одним із великих прибережних азовських водойм поблизу курортної Кирилівки. Ця пригирлова територія вирізняється великим видовим розмаїттям біологічних ресурсів і належить до найцінніших водно-болотних угідь Приазов'я. Лиман включено до Міжнародного кадастру Рамсарських територій і визнано гідрологічним заказником державного значення. Тут зосереджено безліч "червоно-книжних" рослин, а також пташиних гніздівель. Крім того, Молочний лиман цінний і як потужний рекреаційний об'єкт (на його берегах побудовано кілька десятків дитячих оздоровчих установ), і як місце нересту й нагулу прісноводних та морських риб.
Детальніше про це розповів Володимир Пісковий у статті "Кисла доля Молочного лиману".
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



