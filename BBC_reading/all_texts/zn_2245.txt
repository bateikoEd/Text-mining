За даними слідства, співробітники райвідділу ще до "виявлення" трупа спілкувалися з батьком підозрюваного, а з матеріалів справи "пропав" протокол допиту ключового свідка.

Двох співробітників поліції Харкова підозрюють у приховуванні умисного вбивства. За даними слідства, оперативники Холодногірського райвідділу знали про злочин, але зареєстрували кримінальне провадження лише після того, як поспілкувалися з батьком підозрюваного, повідомили в Державному бюро розслідувань і прокуратурі Харківської області.
Двом харківським поліцейським співробітники ДБР оголосили підозру за ч. 1 ст. 396 Кримінального кодексу (приховування особливо тяжкого злочину).
Слідство встановило, що поліцейські намагалися приховати вбивство дівчини, вчинене 29 червня 2019 року. Правоохоронці дізналися про злочин практично відразу після його вчинення. Однак не склали рапорти і не внесли інформацію до Єдиного реєстр досудових розслідувань. Через це тіло жертви знайшли лише на 10-й день після вбивства.
Крім того, один з оперативників зустрічався з батьком підозрюваного і розповів йому про причетність його сина до вбивства.
"Дії підозрюваних призвели до зволікання у розслідуванні особливо тяжкого злочину і втрати речових доказів", - констатували в ДБР.
У поліції уточнили, що в злочинній змові підозрюють начальника відділу кримінальної поліції Холодногірського району, а також його підлеглого - старшого оперуповноваженого. У ДВБ відзначають, що поліцейські діяли "з метою наживи", і підозрюваний обіцяв їм хабар.
ДБР провело обшуки за місцем проживання і роботи підозрюваних поліцейських. Прокуратура готує клопотання про обрання їм запобіжного заходу, а також про відсторонення від посад на час розслідування.
Якщо вину підозрюваних буде доведено в суді, їм загрожує не більше трьох років позбавлення волі. Санкція статті передбачає покарання у вигляді арешту на термін до трьох місяців, або до трьох років позбавлення або обмеження волі.
Досудове слідство здійснює територіальне управління ДБР із центром у Полтаві за оперативної підтримки Харківського управління Департаменту внутрішньої безпеки Національної поліції під процесуальним керівництвом прокуратури Харківської області.


За даними харківського видання NewsRoom, поліцейських підозрюють у приховуванні вбивства 26-річної Яни Криворучко. Обвинувальний акт щодо підозрюваного вже скеровано до суду. Йому інкримінують умисне вбивство, вчинене з особливою жорстокістю (4 п. ч. 2 ст. 115 Кримінального кодексу).
Журналісти з'ясували, що у вбивстві дівчини підозрюють її знайомого Данила Редіна. На момент скоєння злочину йому було 16 років, підліток навчався на першому курсі коледжу переробної та харчової промисловості при Харківському національному технічному університеті сільського господарства імені Василенка.
За словами свідків, він говорив знайомим, що збирається вбити Криворучко і вже вирив яму для неї, але ті не сприймали його слова всерйоз. Увечері 29 червня підліток на очах їхнього спільного знайомого побив дівчину качалкою для тіста, а потім завдав кілька ударів ножем.
Мати вбитої розповів журналістам, що Редін після вбивства кілька разів водив знайомих на місце, де закопав свою жертву.
9 липня тіло Яни Криворучко виявили в яру на Лисій Горі. При цьому труп викопували не співробітники поліції, а знайомий сім'ї підозрюваного. Незабаром потенційний свідок поїхав до Польщі на заробітки.
Тіло дівчини відвезли до моргу і залишили там серед трупів безпритульних та невпізнаних осіб. Судмедексперти видали матері дівчини свідоцтво, в якому було сказано, що причину смерті не встановлено.
При цьому, як стверджує мати вбитої, ще 5 липня Данила Редіна відвезли до райвідділу, де той нібито зізнався у вбивстві. Потім оперативники викликали на бесіду його батька – Дениса Редіна. Після візиту до поліції він продав автомобіль і позичив велику суму грошей у знайомих.
Співрозмовники видання стверджували, що після цього з матеріалів кримінального провадження зник протокол допиту одного зі свідків. Інших же людей, які могли би дати свідчення у справі, залякували. У тому числі, невстановлений чоловік, який представлявся спіробітником СБУ.
Денис Редін був командиром відділення військової частини Національної гвардії, в 2016-2017 роках він проходив службу в зоні АТО. Він також є співзасновником громадської організації "Ветерани АТО і патріоти України Новобаварського району Харкова".
Редін-старший неодноразово потрапляв в поле зору правоохоронців: у 2009 році його затримували за бешкет в залі ігрових автоматів, а в 2011 – звинувачували у побитті двох осіб, яких госпіталізували до лікарні швидкої і невідкладної допомоги. Там один з потерпілих помер. Однак судмедексперти стверджували, що причиною смерті став цироз печінки, а не отримані під час побиття травми.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



