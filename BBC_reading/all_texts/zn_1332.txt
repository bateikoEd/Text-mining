Бойовики не підтверджують, що утримують в заручниках громадян, звільнити яких намагається Україна.

Переговорний процес щодо обміну утримуваними особами ускладнюють регулярні відмови бойовиків російсько-окупаційних формувань підтверджувати, що вони тримають у полоні тих чи інших українських громадян, на звільненні яких наполягає Україна. Про цю проблему міністр у справах тимчасового окупованих територій і внутрішньо переміщених осіб Олексій Резніков розповів в інтерв'ю інформагентству "Інтерфакс-Україна", опублікованому в середу, 15 квітня.
"Є так звані встановлені, а є ті, хто підтверджений. Це різні цифри. Є ті, кого не підтверджують з різних причин", - констатував міністр.
Він не виключив, що дехто людей, звільнення яких домагаються українські переговорники, вже мертвий.
"Та сторона їх не підтверджує навіть не тому, що не хоче, а тому, що теж не може їх знайти. Тому, зокрема, є люди, яких, можливо, на жаль, вже немає в живих", - пояснив Резніков.
Міністр також нагадав, що сотні людей, починаючи з 2014 року, вважаються зниклими безвісти. Допомогти з'ясувати долю цих людей можуть міжнародні організації, що працюють на окупованій території.
"Їх шукають родичі, шукає держава Україна... Тому на сьогоднішній день велика місія, в тому числі, надія тут на Червоний Хрест, і гуманітарна робота, пов'язана з ідентифікацією останків", - зазначив Резніков.
За його словами, відновлює свою роботу міжвідомча урядова комісія з пошуку зниклих без вісті.
"Свого часу ця комісія була створена, потім вона в силу різних причин не працювала. Зараз ми дамо їй новий старт", - пообіцяв міністр.
Як повідомляло "Громадське", "великодній обмін може відбутися 16 квітня на КПВВ "Майорське" в Донецькій області. За даними видання, бойовики "ДНР" і "ЛНР" погодилися звільнити 19 українських заручників.
Домовленість щодо проведення обміну не пізніше Великодня було досягнуто учасниками Тристоронньої контактної групи в ході консультацій 8 квітня.


9 грудня 2019 року  у Парижі відбувся перший з 2016 року саміт у нормандському форматі.
Учасники зустрічі підтримали припинення вогню, обмін у форматі "всіх на всіх" до 31 грудня, допуск Червоного Хреста до всіх утримуваних осіб, розведення військ на трьох ділянках, розширення мандата СММ ОБСЄ та продовження розмінування.
29 грудня на КПВВ "Майорське" відбувся обмін утримуваними особами між Україною і підконтрольними Росії терористичними угрупованнями "Л-ДНР".
З окупованої території повернулися 76 людей: четверо зі"списку на обмін" вирішили залишитися з родинами в ОРДЛО. Серед звільнених українців: 12 бійців ЗСУ і 64 цивільних заручники.
Українська сторона видала бойовикам 127 осіб, ще 14 відмовилися повертатися на тимчасово окуповані території. Зокрема, п'ятьох колишніх "беркутівців", яких звинувачують у розстрілі 48 беззбройних людей на вулиці Інститутській у Києві в лютому 2014 року.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



