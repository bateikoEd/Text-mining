Торговий представник України  зазначив наслідки коронавірусу для української економіки.

Заступник Міністра розвитку економіки, торгівлі та сільського господарства України та торговий представник України Тарас Качка заявив, що Україна може збільшити експорт аграрної продукції під час економічної кризи на тлі епідемії коронавірусу.
На відміну від промисловості, особливо металургії, де Україна потенційно вповільнить свій експорт, попит на українську аграрну продукцію буде тільки зростати. Про це Тараса Качка розповів ZN.UA в інтерв'ю оглядачу міжнародного відділу Тетяні Силіній. На його думку, наразі не можна давати однозначно негативної чи позитивної оцінки експорту, адже класична торгівля зараз не працює.
"В світі справді надзвичайна ситуація, і ми бачимо зменшення класичної торгівлі, але при цьому торгівля не припинилася. Ви ж спостерігаєте: є, наприклад, літак з Китаю з необхідними для нас товарами, є деякі звернення і до нас на певний товар – зараз це відбувається більше через дипломатичні канали, ніж через класичні приватні контракти. Тобто почалася така взаємовиручка", - розповідає заступник міністра.
За перші два місяці 2020 року український імпорт впав, а експорт виріс. Тому за січень-лютий негативне торговельне сальдо України скоротилося майже вдвічі по торгівлі товарами. Проте, за словами Торговельного представника, загальну статистику по березню можна буде побачити лише в перші дні квітня. 
Торгівельні відносини з країнами криза коронавірусу майже не зачепила, а введення в більшості країн-партнерів карантину не позначилося на торговельному балансі України.
"Насправді, тенденції минулого року збереглися. У нас менша частка – з Росією, більша – з Євросоюзом, тобто я не бачу на сьогоднішній день якихось різких змін в нашому товарообігу. Це в цілому, на макрорівні. А на макрорівні  треба вже дивитися в залежності від товару, ситуації на ринку. Бо треба розуміти, що протягом кількох тижнів ситуація може помінятися буквально на один-два контракти, але які можуть викривити кінцеву суму", - сказав Качка.
Найбільша проблема для зовнішньої торгівлі України нині – це логістика. Ситуація з експортом дуже непроста, особливо на наземному кордоні. Санітарні заходи  призвели до величезних черг на кордоні по обидва боки.
"Найбільший виклик – не в контрактах, а в логістиці, особливо наземній, автомобільній. Це дуже  мобільна сфера, і вплив тих чи інших обмежень може бути дуже великий", - зазначив Тарас Качка. 


Детальніше про те, які виклики, загрози та можливості стають перед зовнішньою торгівлею в Україні, читайте в інтерв'ю Тетяни Силіної з торговим представником України Тарасом Качкою "Нагодувати світ в умовах пандемії — наш внесок у подолання глобальної кризи".
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



