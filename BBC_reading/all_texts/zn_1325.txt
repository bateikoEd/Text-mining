У Дитячому фонді вказали на порушення відносно 42 тисяч дітей, переданих на час карантину в сім'ї.

Дитячий фонд ООН (ЮНІСЕФ) стурбований тим, що через пандемію коронавірусу і карантинні обмеження в Україні 42 тисячі дітей, у тому числі діти з інвалідністю, які виховувались в інтернатних закладах, були відправлені назад в свої сім'ї. Про це йдеться в спільній заяві ЮНІСЕФ та "Української мережі за права дитини".
Як зазначають у Фонді, дітей повернули без попередньої перевірки умов у сім'ях, значна частина яких знаходяться в групі ризику і в складних фінансових умовах.
"Ми стурбовані, що нинішні стресові умови збільшують ймовірність недбалості чи навіть жорстокого поводження з дітьми, і додають ризики інституалізації після карантину. Більше того, через брак захисного обладнання соціальні працівники та працівники служб у справах захисту дітей не можуть відвідувати і моніторити сім'ї. Ми закликаємо Уряд України прийняти комплексні заходи для підтримки дітей та їх сімей фінансово, а також через соціальні послуги на місцевому рівні", - йдеться в заяві.
Зокрема, ЮНІСЕФ закликає владу України забезпечити підтримку та супервізії для сімей в зоні ризику, фінансову і матеріальну допомогу соціально вразливим сім'ям, які повернули дітей із закладів.
По-друге, місцевій владі необхідно надати чіткі інструкції та підтримку для захисту соціальних працівників і служб захисту дітей, щоб вони мали можливість відвідувати сім'ї, в які повернули дітей.
По-третє, влада повинна переконатися, що використання інтернатних установ зведено до мінімуму на час пандемії.
ЮНІСЕФ та "Українська мережа за права дитини" закликають використовувати поточну кризу і її наслідки для перегляду державного підходу до інституалізації дітей, перенаправити значні фінансові ресурси, які використовуються для надання інституційної допомоги, на запобігання розлуки сімей, возз'єднання сім'ї та надання відповідних альтернативних форм виховання, коли це необхідно.


Як повідомляло ZN.UA, близько 30% дітей з інтернатів залишилися без захисту під час карантину. В цілому під час карантину домашнє насильство збільшилося на третину.
В Україні запустили "гарячу лінію" з протидії домашньго насилля. Повідомити про такі випадки можна за номером 1547.
В Україні близько 100 тисяч дітей перебувають в інтернатних установах. З них лише 6-8 тисяч — діти-сироти та позбавлені батьківського піклування. Детальніше про захист прав дитини в Україні в умовах пандемії читайте в статті Алли Котляр "Їхати не на чому, бігти — нікому".
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



