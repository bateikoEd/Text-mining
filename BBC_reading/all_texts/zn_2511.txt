На рахунку компанії зараз в цілому знаходиться 64,1 мільярда гривень.

Міністерство фінансів та Міністерство енергетики повинні розподілити 2,9 млрд доларів, які "Нафтогаз" виграв у Стокгольмському арбітражі у 2019 році, для розбудови лікарень та доріг. Відповідне доручення дав прем'єр-міністр України Денис Шмигаль.
"Дуже важливо, що значна частина цих коштів, за ініціативи президента, будуть спрямовані на програму "Велике будівництво". Тобто на дороги, школи, дитячі садочки та реконструкцію 210 приймальних відділень опорних лікарень", — повідомив Шмигаль.
Голова компанії "Нафтогаз" Андрій Коболєв розповів, що на рахунку компанії зараз перебуває 7 мільярдів гривень, 1,74 мільярда доларів, 340 мільйонів євро, тобто загалом 64,1 мільярда гривень.
"У будь-який момент, коли буде ухвалене рішення акціонером (урядом — ред.) щодо сплати коштів у вигляді дивідендів чи будь-яким іншим чином, ці кошти можуть бути передані у державний бюджет України", — повідомив Коболєв.
Він також додав, що облігації внутрішньої державної позики, які компанія викупила за 800 млн доларів, зараз також знаходяться на рахунку компанії.


Нагадаємо, "Нафтогаз" отримав від ВАТ "Газпром" 2,9 млрд доларів – залишок суми, яку російська компанія повинна була виплатити за рішенням Стокгольмського арбітражу.
20 грудня після тривалих переговорів Росія, Україна та Європейська Комісія погодили принципові позиції щодо продовження транзиту газу з РФ до Євросоюзу через українську газотранспортну систему, а НАК "Нафтогаз України" і російський "Газпром" досягли консенсусу щодо врегулювання взаємних претензій. Згідно з підписаним у Мінську протоколом, "Газпром" зобов'язався протягом п'яти років постачати газ до ЄС через ГТС України, а також виплатити "Нафтогазу" 3 млрд доларів у відповідності до рішення Стокгольмського арбітражу. "Нафтогаз", у свою чергу, погодився відкликати новий позов до "Газпрому" на 12,25 млрд доларів.
Детальніше про домовленості щодо газу читайте у статті Олексія Кучеренка "Новий "транзитний котракт": чия і в чому вигода?".
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



