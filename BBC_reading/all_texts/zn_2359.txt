Міністерство готується зняти деякі заборони на час карантину.

Міністр охорони здоров'я України Максим Степанов провів онлайн-брифінг з приводу боротьби з епідемією COVID-19, забезпечення медиків  товарами вітчизняного виробництва та скорого пом'якшення карантинного режиму. ZN.UA відібрало головні заяви з брифінгу міністра.
Тестування в Україні
Як повідомив, міністр охорони здоров'я України, за минулу добу в Україні було госпіталізовано 97 осіб та зафіксовано 15 летальних випадків. Всього в Україні зараження коронавірусом виявили у 12 331 особи, з них  З 855 дітей, а також 2 387 медичних працівників.
"Звертаю увагу, що за попередню добу здійснено 4 763 дослідження методом ПЛР. Якщо говорити в розрізі регіонів, то за останню добу найбільша кількість підтверджених випадків зареєстрована в Чернівецькій області – 69 випадків,  Київській області – 69, Львівській області – 33", - повідомив Степанов.
Поновлення проведення планових операцій та госпіталізації
Міністр Степанов зазначив, що ініціював позачергове засідання Кабінету міністрів, на якому мають розглянути питання поновлення в лікарнях планових операції та планової госпіталізації для пацієнтів з критичними показниками життя. Однак, проводити всі заходи лікарі мають лише після тестування пацієнтів методом ПЛР.
"Час карантину вже складає близько 50 днів і в нас дійсно є вже необхідність проведення планових операцій в тому числі за життєвими показниками. Отже, буде прийнята постанова уряду, яка вносить зміни 211-ї  і вже відразу після опублікування, думаю що завтра, в Україні буде дозволено проведення планових операцій, планових госпіталізацій, які, виключно за життєвими показниками, є необхідними для того, щоб знизити ризик життю та здоров'ю людини".
Вітчизняне виробництво засобів індивідуального захисту та апаратів ШВЛ
Міністр зазначив, що в Україні виробляються апарати ШВЛ, медичні маски та респіратори необхідної якості, однак, шоб збільшити їх кількість, необхідно переоснащувати деякі підприємства.
"На минулому засіданні уряду нами вже була прийнята постанова на виділення коштів, на які ми збираємось закупити апарати штучної вентиляції легень саме в українського виробника. Мені дуже приємно, що ці апарати ШВЛ відповідають всім світовим стандартам, а вартість цих апаратів дешевша, ніж їх європейських та світових аналогів", - сказав він.
Максим Степанов також зазначив, що сертифікованого виробництва костюмів біологічного захисту в Україні немає. Міністерство формує списки необхідних медичних  товарів та консультуватиметься з українськими виробниками для їх виготовлення. МОЗ хоче дізнатись скільки часу їм знадобиться для виготовлення необхідної кількості потрібних медичних товарів та яка їм потрібна допомога від держави.
 "А вже потім ми вийдемо з цими пропозиціями до Міністерства економіки та вже не рівні міністерства треба створити робочу групу, відпрацювати ці питання і запустити виробництво цих речей саме в Україні", - заявив Степанов.
Поширення ІФА-тестів по областях України
Міністр охорони здоров'я заперечив заяву головного санлікаря Віктора Ляшка, яку він озвучив в ефірі програми "Свобода слова" на ICTV про те, що ІФА-тести вже незабаром розпочнуть використовувати у регіонах.
"На завтра ми збираємо наших фахівців, для того, щоб чітко визначити, яку стратегію ми будемо робити при використанні ІФА-тестів в Україні – кого ми будемо тестувати, з якою метою, що ми хочемо від цього досягти", - зазначив він.
Пом'якшення карантину в Одесі, Черкасах та Дніпрі
Коментуючи новини про те, що низка міських голів в Україні ввела пом'якшення карантину у містах попри загальнодержавний карантин, Максим Степанов зауважив, що такі рішення мають приймати відповідні фахівці.
"Яку аргументацію чиновники використовували мені не відомо. До нас за консультаціями або до фахівців на місцях вони не зверталися". Міністр також нагадав, що введення режиму карантину та вихід з нього – це виключно прерогатива Кабінету міністрів, - "Як мінімум це порушення закону, тощо в органів місцевого самоврядування не існують такі повноваження".
Робота психіатричних лікарень
За словами міністра, українські спеціалізовані психіатричні лікарні сьогодні є на межі закриття. Вони отримують 15-20% фінансування минулорічного бюджету.
"Їх ніхто не питав яка стратегія розвитку психологічної служби, як ви будете виживати на той тариф, який встановлений. Їх ніхто не питав, що робити з 22 тисячами психіатричних хворих, які сьогодні знаходяться в психіатричних лікарнях. Зрозуміло, що нас чекають звільнення медичних працівників, в тому числі лікарів, медичних сестер, персоналу, який працює в лікарнях. Це все неприпустимі речі. Якщо ми робимо реформування, ми повинні розуміти що відбувається з кожною лікарнею в нашій країні, бо мова йде про здоров'я і життя людей. Будемо виправляти", - зазначив Степанов.


Карантин в Україні ввели з 12 березня, пізніше Кабінет міністрів продовжив його до 11 травня. Прем'єр-міністр України Денис Шмигаль заявив, що українці виходитимуть з карантину поетапно, а по закінченню епідемії повинні дотримуватися "нових правил життя". У МОЗ просять громадян бути терплячими та не порушувати дотримання карантину до його офіційного послаблення.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



