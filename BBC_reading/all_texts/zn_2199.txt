Але "саміт заради саміту ніхто не хоче проводити", запевняє глава МЗС України.

Міністр закордонних справ України Дмитро Кулеба в четвер повідомив про те, що саміт лідерів країн Нормандської четвірки в Берліні залишається на порядку денному, але до нього необхідно прийти з конкретними напрацюваннями та з виконаними завданнями паризького саміту, який відбувся наприкінці минулого року.
"Ніхто не сумнівається в тому, що берлінський саміт повинен бути проведений, але при цьому ніхто не сумнівається і в тому, що ми повинні підійти до нього з конкретними напрацюваннями, з виконаними завданнями, поставленими під час паризького саміту і з розумінням того, якими будуть результати берлінського саміту", - сказав Кулеба під час онлайн-брифінгу за підсумками розмови міністрів закордонних справ країн Нормандської четвірки.
Глава української дипломатії додав, що "саміт заради саміту ніхто не хоче проводити".
"Безумовно, саміт з порядку денного ніхто не знімав, але шлях до нього треба ще пройти", - додав Кулеба, зазначивши, що "як тільки будуть результати, будуть підстави говорити про саміт", але встановлювати конкретний термін його проведення зараз "було б ще рано".
Перед цим Кулеба повідомив, що глави МЗС країн Нормандської четвірки домовилися, що ТКГ визначить дату припинення вогню в Донбасі. Хоча варто відзначити, що під час зустрічі лідерів Нормандської четвірки в грудні минулого року, сторони вже домовилися до кінця 2019 року встановити безстроковий режим припинення вогню в Донбасі, але попри це, обстріли в Донецькій та Луганській областях регулярно продовжуються.


Попередня зустріч лідерів в нормандському форматі відбулася 9 грудня 2019 року в Парижі. Учасники зустрічі підтримали припинення вогню, обмін у форматі "всіх на всіх" до 31 грудня, допуск Червоного Хреста до всіх утримуваним особам, розведення військ на трьох ділянках, розширення мандата СММ ОБСЄ та продовження розмінування.
Детальніше про результати переговорів у нормандському форматі в Парижі та їх вплив на Україну читайте матеріалі Тетяни Силіної "Нормандський айсберг" для ZN.UA.
 
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



