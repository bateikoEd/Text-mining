У червні відбудеться саміт "Східного партнерства".

Україна пропонує підписати Угоду про спільний авіаційний простір з ЄС на саміті Східного партнерства, який запланований на 18 червня, повідомив прем'єр-міністр України Денис Шмигаль в ході телефонної розмови з прем'єром Хорватії Андрієм Пленковичем.
"У ході розмови українською стороною було запропоновано підписати Угоду про спільний авіаційний простір між Україною та ЄС під час саміту Східного партнерства", — сказано в повідомленні Кабміну.
Шмигаль подякував колезі за допомогу, яку під час хорватського головування ЄС надав Україні для підтримки системи охорони здоров'я і подолання соціально-економічних наслідків пандемії, а також висловив сподівання, що в рамках головування Хорватії в ЄС одним із пріоритетів залишатиметься євроінтеграційний курс України.
"Україна налаштована на подальшу роботу над імплементацією Угоди про асоціацію та секторальну інтеграцію з ЄС відповідно до принципів і пріоритетів 6-го засідання Ради асоціації Україна-ЄС, яке відбулося 28 січня цього року", - зазначив глава українського уряду.


Зазначимо, підписання Угоди про спільний авіаційний простір між Україною та ЄС — один з головних пріоритетів України у сфері євроінтеграції. Після повного впровадження угоди авіаперевізники України будуть користуватися необмеженими комерційними правами при здійсненні перевезень з України в ЄС і між будь-якими державами — членами ЄС за умови, що політ є частиною перевезення, яке обслуговує пункт в Україні.
Переговори про САП з Україною завершилися в 2013 році, і підписання угоди було заблоковано через конфлікт між Великою Британією і Іспанією про статус аеропорту Гібралтару. 31 січня Британія вийшла з Євросоюзу.
Детальніше про перспективи підписання угоди про "відкрите небо" з ЄС читайте у статті Павла Кравчука ""Відкрите небо" на тлі карантину" на сайті ZN.UА.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



