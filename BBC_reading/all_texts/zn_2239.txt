Керівників підприємства "Оптимумспецдеталь" підозрюють у несплаті податків на суму майже 50 млн гривень.

Детективи Національного антикорупційного бюро України (НАБУ) оголосили підозри ще чотирьом учасникам схем ексзаступника секретаря РНБО Олега Гладковського в оборонній сфері. Про це йдеться в повідомленні Спеціалізованої антикорупційної прокуратури в Facebook.
Так, чотирьох фігурантів схем Гладковського, серед яких двоє фактичних керівників підприємства "Оптимумспецдеталь" підозрюють у несплаті податків на суму майже 50 млн гривень. Фірма ухилялася від сплати податків з 2015 по 2018 рік.
"За погодженням прокурорів САП детективами НАБУ повідомлено про підозру в умисному ухиленні від сплати податків на суму 49342000 гривень та легалізації цих коштів чотирьох, серед яких два фактичні керівники ТОВ "Оптимумспецдеталь", колишній директор цього товариства і бухгалтер", - розповіли в прокуратурі.
Слідство встановило, що в 2015 році фактичне керівництво підприємства розробило злочинну схему поставок запчастин до військової техніки на держпідприємства зі складу "Укроборонпрому". До злочинної схеми було додано ще один чоловік, який був призначений на посаду директора і бухгалтера "Оптимумспецдеталь". При цьому факт здійснення бухгалтерської діяльності був покладений на ще одну учасницю схеми.
Організатори схеми забезпечували оформлення договорів на поставку підприємства "Укроборонпрому" товарів, які не мали легального джерела походження та не були придбані компанією "Оптимумспецдеталь". Для приховування цього факту були створені фіктивні підприємства, які створювали формально законне джерело походження цих товарів.
"Шляхом відображення в податковому обліку безтоварних операцій з цими суб'єктами господарювання, формували податковий кредит і підвищували собівартість товарів, що фактично були отримані на безоплатній основі. Отримані за операціями безготівкові кошти в подальшому переводилися в готівку, але податки на додану вартість і прибуток не платилися", - пояснили в САП.
Учасникам злочинної схеми було повідомлено про підозру у вчиненні особливо тяжких злочинів, передбачених ч. 3 ст. 212 і ч. 3 ст. 209 Кримінального кодексу України. Підозрюваним загрожує покарання у вигляді позбавлення волі на строк до 12 років з конфіскацією майна.



В кінці лютого 2019 року проект Bihus.Info опублікував розслідування, присвячене масштабним розкраданням в "Укроборонпромі", до яких причетні наближені до п'ятого президента Петра Порошенка особи: Олег Гладковський, його син Ігор з бізнес-партнерами Віталієм Жуковим і Андрієм Кугою, та колишній глава "Укроборонопрома" Павло Букін.
ZN.UA неодноразово публікувало матеріали про корупцію і масштабних зловживаннях в оборонному секторі. Детальніше читайте у статті Дмитра Менделєєва "Мародери країни відрубаних рук", "Оборонка: хто першим добереться до "фінішу"?".
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



