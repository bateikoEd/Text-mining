Чергування на 10 постах несуть поліцейські, нацгвардійці та медики.

З четверга, 16 квітня, на в'їздах до Києва розмыщено санітарно-пропускні пункти. Згідно з розпорядженням Постійної комісії з питань техногенно-екологічної безпеки та надзвичайних ситуацій КМДА, вони працюватимуть до 21 квітня, повідомили у столичній поліції.
Чергування на 10 блокпостах несуть співробітники поліції, військовослужбовці Національної гвардії та медики. Правоохоронці вибірково зупиняють автобуси, мікроавтобуси, вантажівки, а також легкові автомобілі, в салоні яких знаходяться більше трьох осіб, включаючи водія.
Температуру водіям і пасажирам вимірюють медичні працівники.
Якщо під час перевірки, температура людини не перевищує 37,5 градусів, їй повинні дозволити безперешкодно їхати далі. Якщо температура вище 37,5, а також спостерігаються симптоми ГРВІ – правоохоронці мають викликати бригаду медиків для тестування на COVID-19 і відправити громадянина на самоізоляцію. Примусово госпіталізувати обіцяють тих, у кого температура буде вище за 38 градусів.
У поліції запевнили, що всі поліцейські, нацгвардійці та медики на блокпостах чергуватимуть у захисних масках і костюмах, дотримуючись вимог карантину.

Як повідомляє телеканал ICTV, через те, що на блокпостах зупиняють автомобілі, на в'їзді в Київ утворилися багатокілометрові затори. Крім того, судячи з сюжету, не всі чергові забезпечені захисними костюмами.



25 березня Кабінет міністрів оголосив режим надзвичайної ситуації на всій території України і продовжив карантин до 24 квітня. 
Карантинні заходи діють в Україні з 12 березня. 16 березня і 29 березня Кабмін посилював умови карантину: уряд ввів заборону на роботу метро, міжміські пасажирські перевезення та масові заходи за участю більше 10 чоловік, відвідування громадських місць без медичної маски тощо.
Про економічні наслідки коронавірусу для України і українців читайте в статті Юлії Самаєвої "День песця". Чим загрожує карантин українському бізнесу, читайте в матеріалі Сергія Следзя і Вадима Башти "COVID-19: постраждають усі".
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



