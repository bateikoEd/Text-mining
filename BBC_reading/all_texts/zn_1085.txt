Перепродаж у великих розмірах засобів захисту з перевищенням ціни в два і більше разів буде каратися штрафом або обмеженням волі.

Комітет з питань правоохоронної діяльності рекомендував Верховній Раді України прийняти за основу законопроект №3274-1 "Про внесення змін у деякі закони щодо відповідальності за порушення законодавства про ціноутворення під час дії правового режиму воєнного або надзвичайного стану або режиму надзвичайної ситуації державного рівня". Про це йдеться на сайті відомства. Відповідне рішення про підтримку законопроекту було прийнято під час онлайн-засідання в п'ятницю, 10 квітня.
Наголошується, що альтернативний законопроект, зокрема, пропонує доповнити статтею ККУ, яка вводить кримінальну відповідальність за підвищення цін на засоби індивідуального захисту під час дії правового режиму воєнного або надзвичайного стану або режиму надзвичайної ситуації державного рівня.
Крім того, перепродаж у великих розмірах засобів цивільного захисту за ціною, яка в два і більше разів перевищує рівень державної регульованої ціни, карається штрафом в розмірі від однієї до трьох тисяч неоподатковуваних мінімумів доходів громадян або обмеженням волі на строк до трьох років або позбавленням волі на той самий строк з конфіскацією майна. Вчинені повторно аналогічні дії або за попередньою змовою групою осіб, або службовою особою з використанням службового становища або в особливо великому розмірі, караються позбавленням волі на строк від трьох до семи років з конфіскацією майна з позбавленням права займати певні посади або займатися певною діяльністю на строк до двох років або без такого.
Ціни на засоби цивільного захисту під час дії НС державного рівня встановлює Кабінет міністрів.
Дії вважаються вчиненими у великому розмірі, якщо сума від перепродажу засобів індивідуального захисту в сто і більше разів перевищує неоподатковуваний мінімум доходів громадян, в особливо великому розмірі - якщо сума у двісті і більше разів перевищує неоподатковуваний мінімум доходів громадян.
У той же час комітет запропонував Раді відхилити основний законопроект №3274.


Нагадаємо, засобами цивільного захисту є протипожежна, аварійно-рятувальна та інша спеціальна техніка, обладнання, механізми, прилади, інструменти, вироби медичного призначення, лікарські засоби, засоби колективного та індивідуального захисту, які призначені та використовуються під час виконання завдань цивільного захисту.
Раніше Кабінет Міністрів України криміналізував переміщення через українську митницю товарів протиепідемічного значення. Згідно із законом, за вивезення протиепідемічних товарів і приховування їх на митниці передбачається штраф від 8 до 12 тисяч неоподатковуваних мінімумів доходів громадян або позбавлення волі до трьох років.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



