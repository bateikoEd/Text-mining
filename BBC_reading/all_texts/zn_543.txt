Повне відновлення електропостачання на разі неможливо.

Пожежа у підземному колекторі на Хрещатику залишила без світла Національний банк, Український дім, ТРК "Київ", готелі, торгові центри та 80 житлових будинків на прилеглих вулицях, повідомляє пресслужба ДТЕК "Київські електромережі".
Через пожежу телефонний зв'язок відключили в Деснянському, Дніпровському, Дарницькому, Оболонському та Подільському районах столиці. Національна поліція у Київській області зіткнулася з проблемами у використанні бази даних "Армор", пише "Українська правда".
Щоб загасити пожежу, довелося відключити підстанцію 35 кВ "Центральна". Частину знеструмлених об'єктів вже підключили, деякі з них використовуватимуть дизель-генератори. Але повністю відновити електропостачання всіх відключених об'єктів поки що неможливо.
1. Національний банк України – заживлено о 9:36.
2. Український дім - заживлено о 10:44.
3. ТРК "Київ", торгово-розважальний центр "Глобус", готель "Дніпро", Арка дружби народів - підключені до дизель-генераторів.
4. Міжнародний центр культури і мистецтв "Жовтневий палац".
5. 80 будинків на вулицях Шовковичній, Грушевського, Банковій, Лютеранській, Десятинній, Хрещатику, Володимирській, Круглоуніверситетській – 69 будинків підключені.
"Повністю відновимо електропостачання після гасіння пожежі і провітрювання колектора, щоб там могли працювати люди. Причини пожежі невідомі. Їх встановлюватиме спеціальна комісія", - додали енергетики.
За попередньою інформацією ДСНС, причиною пожежі стало замикання електропроводів напругою 10 кВ.
О 9:33 пожежу загасили. Вогонь пошкодив три кабельні лінії напругою 10 кВ, що живлять стадіон "Динамо" і Музей води. Як повідомляє dtp.kiev.ua, сильно постраждали телекомунікаційні кабелі.
"Зараз вже точно можна сказати що всі телекомунікаційні кабелі під Хрещатиком повністю знищені. Частину з них загасять шляхом повного вигоряння", - йдеться в повідомленні.
Компетентні служби цю інформацію поки що не коментують.




Нагадаємо, наприкінці січня Кабінет міністрів посилив відповідальність за порушення вимог пожежної і техногенної безпеки. Також підвищено штраф за завідомо неправдивий виклик поліції, "швидкої" або аварійних служб.
Водночас штраф за завідомо неправдивий виклик – значно вищий. Відповідно, виходить, що піддавати людей потенційній небезпеці не так страшно, як якщо хтось марно викличе служби порятунку. До того ж, введення кримінальної відповідальності за порушення вимог техногенної безпеки, що призвели до аварії або іншої пригоди з важкими наслідками – заходи на випадок, коли непоправне вже сталося. Однак після трагічних подій завжди з'являються розмови про необхідність профілактики або превенції.
Докладніше про ситуацію з пожежною безпекою в Україні читайте в матеріалі Ніни Перстньової "Роззирнися у своєму місті, перехожий" для ZN.UA.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



