Баканов також запропонував створити Єдиний реєстр програмного забезпечення, яке зможуть використовувати державні інформаційно-телекомунікаційні системи.

Очільник Служби безпеки Іван Баканов вніс до Ради нацбезпеки та оборони додаткові пропозиції щодо продовження санкцій проти російських веб-ресурсів та програмних продуктів, повідомила пресслужба СБУ. Баканов пропонує продовжити блокування не тільки соціальних мереж "Вконтакте" та "Одноклассники", а й інтернет-сервісів "Яндекс", "Mail.ru" та антивіруси "Доктор Веб", "Касперский", "1С" і "Парус".
"Сьогодні ми не просто захищаємо українських громадян від фейків та інформаційних вкидів з російських соцмереж, але й дбаємо про кібербезпеку для представників бізнесу, державних та освітніх установ тощо. Адже будь-який російський поштовий сервіс чи антивірус можуть використовувати на шкоду Україні. Тому треба мінімізувати ризики. Блокуючи такі ресурси і програми, ми піклуємось про безпеку країни загалом", - процитували Баканова в СБУ.
Окрім того, голова спецслужби запропонував створити в Україні Єдиний реєстр програмного забезпечення, дозволеного для використання у державних інформаційно-телекомунікаційних системах. В СБУ вважають, що створення такого реєстру дозволить обмежити закупівлю та використання забороненого ПЗ. На думку кіберфахівців спецслужби, це також створить сприятливі умови для розвитку вітчизняної ІТ-сфери.



10 квітня Баканов запропонував РНБО продовжити ще на три роки санкцій щодо російських соціальних мереж "Одноклассники" та "ВКонтакте". В СБУ повідомили про те, що протягом 2017-2020 років в "Одноклассниках" та "Вконтакте" зафіксували тисячі випадків розміщення деструктивного контенту. З початку введення санкцій слідчі спецслужби зареєстрували майже 100 кримінальних проваджень стосовно власників та адміністраторів антиукраїнських спільнот у вказаних російських соцмережах.
У травні 2017 року Петро Порошенко, який на той момент обіймав посаду президента України, своїм указом ввів в дію рішення РНБО про оновлення списку санкцій проти низки російських компаній, серед яких були "Вконтакте", "Одноклассники" і "Яндекс".
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



