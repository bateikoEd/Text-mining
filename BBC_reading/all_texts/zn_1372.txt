"Нікому навіть на думку не може спасти якось зрадити цих людей".

Для вирішення ситуації зі збиттям українського Boeing 737-800NG авіакомпанії МАУ Україна працює в кооперації з іншими країнами, громадяни яких загинули в авіатрощі, і мета цієї співпраці залишається незмінною – встановлення справедливості. Так очільник українського МЗС Дмитро Кулеба прокоментував пропозицію іранської сторони про підписання меморандуму щодо виплати компенсацій та надання доступу до бортових самописців в обмін на відмову родичів загиблих від позовів журналістам "Радіо Свобода".
"Наша позиція не змінилася. Ми працюємо на результат у тісній співпраці з колегами з Міжнародної групи з координації допомоги жертвам катастрофи. Це міністри закордонних справ Канади, Швеції, Афганістану та Великої Британії – всіх країн, чиї громадяни загинули 8 січня. Лише вчора ми всі вп'ятьох знову розмовляли на телефонній конференції, координували наші подальші кроки. Мета залишається незмінною: встановлення справедливості, виплата компенсацій родинам, повне, незалежне і прозоре розслідування та відповідальність за збиття літака згідно з нормами міжнародного права… Нікому навіть на думку не може спасти якось зрадити цих людей чи діяти нескоординовано з іншими партнерами", – наголосив Кулеба.
Глава МЗС додав, що відтепер роботу відомства щодо трагедії в Тегерані координуватиме його новий заступник Євген Єнін.
За словами Кулеби, сьогоднішня ситуація з пандемією коронавірусу ускладнює роботу, але це ніяк не впливає на переговори.
"Десь просто доведеться придумати більш креативні способи вирішення логістичних завдань", – додав міністр закордонних справ.


Нагадаємо, що  українські ЗМІ повідомили, що іранська сторона звернулася в українське МЗС з текстом меморандуму, який вони хочуть підписати, аби уникнути згодом позовів до суду з боку як України, так і родин загиблих. Відповідно до проєкту, постраждала сторона повинна визнати, що збиття боїнга української авіакомпанії МАУ стало наслідком "людської помилки", і таким чином дійти взаєморозуміння у цій справі.
Також в законопроєкті йдеться про те, що після його підписання українська сторона не ініціюватиме судових справ та розслідувань на основі даних з бортових самописці, які досі не оприлюднили. Тегеран, в свою чергу, зобов'язується виплатити компенсацію.
Уранці 8 січня в Ірані зазнав аварії Boeing 737 "Міжнародних авіаліній України", що летів з Тегерана до Києва. В авіакатастрофі загинуло 11 громадян України – двоє пасажирів і дев'ять членів екіпажу. Крім українців на борту літака перебували громадяни Ірану, Канади, Німеччини, Великобританії, Швеції та Афганістан: всього 176 осіб. Більшість пасажирів були іранцями або громадянами інших держав іноземного походження. Серед них було багато студентів та співробітників університетів.
Спершу Іран заперечив свою причетність до катастрофи, відразу заявивши про технічну несправність літака Boeing 737 2016 року випуску, що пройшов техобслуговування за день до вильоту.
Однак 11 січня командувач аерокосмічними силами Корпусу вартових Ісламської революції Амір Алі Хаджізаде взяв на себе всю відповідальність за катастрофу. Згідно з офіційною версією, цивільний борт збили помилково.
Перед цим про те, що Boeing був атакований ППО Ірану, заявляли президент США Дональд Трамп, канадський і британський прем'єр-міністри Джастін Трюдо і Борис Джонсон, генсек НАТО Єнс Столтенберг. У Тегерані цю версію відкидали, звинувачуючи США у "психологічній війні".
Влада України на заяви західних партнерів реагували стримано, і президент Володимир Зеленський закликав дочекатися завершення розслідування і утриматися від спекуляцій. Але після зізнання Тегерана секретар РНБО Олексій Данілов заявив, що справжня причина авіакатастрофи була відома йому ще до цих заяв. Тим не менш, у РНБО стверджували, що розглядають сім версій.
Детальніше про катастрофу читайте в матеріалі Володимира Кравченка "Іранська місія" для "Дзеркало тижня. Україна".
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



