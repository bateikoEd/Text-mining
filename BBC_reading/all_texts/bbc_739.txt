Копирайт изображения
HISTORIC COLLECTION / ALAMY STOCK PHOTO
Image caption
Так виглядало перше зображення Амабі, надруковане в газеті 1846 року
З початком пандемії Covid-19 зображення міфічного японського духу почали поширювати в соцмережах по всьому світу. Люди вірять, що таємнича Амабі може відвернути хворобу.
Коли пандемія коронавірусу прийшла й в Японію, а деякі регіони країни оголосили надзвичайний стан, японці почали боротися з хворобою у свій власний спосіб.
Вони пересилають одне одному зображеннями містичної істоти, схожої на русалку, яка, як вважають, захищає від епідемій.
Амабі в японському фольклорі належить до добрих духів "йокай", які допомагають людям та приносять удачу.
Сім японських слів, які можуть змінити ваше життя
Ікігаї - сенс життя по-японськи
Легенда про амабі вперше з'явилася 1846 року на острові Кюсю.
Один чиновник помітив у воді таємниче зелене світло, а коли він наблизився до нього, то побачив дивне триноге створіння, вкрите риб'ячою лускою, з довгим волоссям і дзьобом.
Щоби відвернути хворобу, таємнича русалка наказала малювати її зображення і передавати його якомога більшій кількості людей
Амабі заговорила з чоловіком і зробила два передбачення: протягом наступних шести років в Японії буде багатий врожай, а потім епідемія розорить країну.
Втім, щоб відвернути хворобу, таємнича русалка наказала малювати її зображення і передавати його якомога більшій кількості людей.
Дивна історія миттєво потрапила до місцевої газети. Статтю супроводжувала гравюра з приблизним зображенням містичної істоти, яка швидко облетіла всю Японію.
Проте протягом останніх 174 років про Амабі майже не згадували.
Копирайт изображения
MATTHEW MEYER
Image caption
Коли пандемія Covid-19 охопила Японію, зображення містичної істоти, схожої на русалку, почали ширитися інтернетом
Але коли пандемія Covid-19 охопила Японію, химерне створіння знову набуло популярності. Його зображення почали поширювати в соціальних мережах, в надії, що це допоможе спинити пандемію.
"Амабі, швидше за все, виникла у добу Едо (стара назва Токіо) у 1603-1868 роках", - розповідає Вікторія Рахбар, аспірантка Центру досліджень Східної Азії при Стенфордському університеті.
Як свідчать Google Trends, міфічна істота з'явилася в інтернеті на початку березня і швидко поширилася на п'ять континентів.
"Я розвожу товар по всій країні разом з Амабі, сподіваючись, що хвороба відступить"
Хештег #AMABIEchallenge тепер є й англійською мовою.
Окрім десятків тисяч картин, малюнків та персоналізованих зображень Амабі в твіттері та інстаграмі, японці почали випускати маски і санітайзери з нею.
Один художник намалював Амабі на своїй вантажівці і опублікував її зображення в твіттері зі словами: "Я розвожу товар по всій країні разом з Амабі, сподіваючись, що хвороба відступить".
У формі Амабі готують суші і печиво, виробляють повітряні кульки і брелоки. Зображення народженого морем духа вишивають на одязі та вбирають в його образ домашніх улюбленців.
Копирайт изображения
ZHANG PENG/GETTY IMAGES
Image caption
Деякі йокаї виконують релігійну функцію, як-от кіцуне (лисиця), яку часто зображують біля храмів богині Інарі
Хоча йокаї також можуть бути монстрами і демонами, японці обожнюють цих фольклорних духів. Деякі з них, як Амабі, володіють силами добра, інші здатні до перевтілення у химерні образи, кожен з яких має свою сповнену незвичних подробиць історію.
Затиснуті: токійське метро у годину пік
Наприклад, одноока парасолька каракаса козо, яка непомітно підкрадається до людей і облизує їх, або біва бокубоку - лютня, яка сама грає на вулиці і просить гроші. Є також тофу козо - одягнений в кімоно сором'язливий чоловічок, який слідує за вами додому і пригощає тофу.
Фольклорні історії про йокаї зародилися в епоху Едо. До початку XX століття японські газети часто писали про сенсаційні випадки зустрічі людей з йокаї.
Раніше цих духів побоювались, але останні покоління почали вважати їх більш дружніми.
Копирайт изображения
ZHANG PENG/GETTY IMAGES
Image caption
Деякі йокаї виконують релігійну функцію, як-от кіцуне (лисиця), яку часто зображують біля храмів богині Інарі
"Йокаї часто допомагають людям впоратися з неприємними почуттями чи ситуаціями, вони допомагають зняти напругу, - пояснює Хіроко Йода, співавтор книги "Йокаї атакують! Посібник з виживання японських монстрів".
"Вони важливі насамперед завдяки своїй довгій історії. Різні види йокаї протягом багатьох століть були частиною японської культури. Сьогодні вони мають переважно розважальну роль - вони стали персонажами відеоігор, аніме і коміксів".
Під час землетрусу в Кумамото 2016 року, популярним став талісман Кумамон - симпатичний ведмедик, який втішав людей і піклувався про них. Так само і відроджений дух Амабі допомагає пережити часи великої невизначеності.
Жити тут і зараз: уміння японців, яке наслідує весь світ
Любов японців до йокаї можна пояснити поширеною в країні політеїстичною релігію синтоїстів. Насправді фольклорні духи нерідко виконують і релігійні ролі. Наприклад, йокаї кіцуне у вигляді лисиці є посланником синтоїстського божества Інарі. Фігурки кіцуне прикрашають храми богині по всій Японії.
"Йокаї - носії історичної пам'яті японського народу", - пояснює Рахбар.
Копирайт изображения
JIJI PRESS / GETTY IMAGES
Image caption
Ведмедик Кумамон став талісманом японців після землетрусу в Кумамото 2016 року
"До того ж їхня кількість не є постійною, час від часу з'являються нові йокаї, хтось повідомляє, що бачив їх, або їх вигадують майстри японської манги (коміксів)", - додає дослідниця.
Наприклад, Шігеру Мідзукі, автор популярних коміксів GeGeGe, який у 1960-х відродив персонажів йокаї, а також зробив їх більш приязними і не такими страшними.
Йокаї - носії історичної пам'яті японського народу
За іронією долі, Mizuki Productions також зіграла роль у відродженні популярності Амабі під час пандемії Covid-19.
17 березня компанія розмістила в твіттері ілюстрацію з Амабі і написала: "Нехай сучасна епідемія піде". Це спонукало й інших художників манга, як-от Марі Оказакі, створити власні картинки зі схожими повідомленнями.
"Тепер таких повідомлень багато, - зазначає Оказакі. - Коли люди малюють або створюють щось художнє, це їх заспокоює".
Копирайт изображения
相原 瑶(AIHARA-YOU.7W1)
Image caption
Нещодавно Амабі з'явилась і на офіційних повідомленнях міністерства охорони здоров'я, праці та соціального забезпечення Японії
Божевілля навколо Амабі не обійшло і японське міністерство охорони здоров'я, праці та соціального забезпечення. 9 квітня департамент розмістив у своєму твіттері зображення йокай із закликом "запобігти поширенню вірусу".
Нехай Амабі лише вигадане створіння, але за часів, коли єдність і надія так потрібні, вона об'єднує і надихає людей.
Амабі, яку створила художниця Оказакі, - барвиста і потужна, вона постає з морських хвиль, затьмарюючи темну демонічну фігуру, що ховається на задньому плані.
"Японські йокаї бувають дуже різні, від милих до страшних. Фігурка, яку намалювала я, відбиває те, що в мене на серці", - пояснює художниця.
"Я намагаюсь таким чином сказати: "Будь ласка, захисти людей".
Прочитати оригінал цієї статті англійською мовою ви можете на сайті BBC Travel.
Хочете поділитися з нами своїми життєвими історіями? Напишіть про себе на адресу questions.ukrainian@bbc.co.uk, і наші журналісти з вами зв'яжуться.
Хочете отримувати головні статті в месенджер? Підписуйтесь на наш Telegram.
--
