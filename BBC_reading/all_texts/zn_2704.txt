Особливо багато прибічників такого скорочення серед тих, хто готовий голосувати за Володимира Зеленського або Юрія Бойка на майбутніх президентських виборах.

Якби задля фінансування заходів боротьби з поширенням коронавірусу довелося обирати поміж скороченням видатків на культуру, освіту, пенсії, армію та субсидії для важкої промисловості, українські громадяни насамперед пожертвували б культурою.
Про це свідчать результати загальнонаціонального телефонного опитування, яке Київський міжнародний інститут соціології провів на замовлення колективу дослідників із Великої Британії, США, Німеччини та України. Їх у своїй статті для ZN.UA аналізує Володимир Кулик.
Респондентам було запропоновано список кількох можливих напрямків скорочення державних видатків з огляду на потребу фінансування заходів боротьби з пандемією, і вони мали вказати один, у якому, на їхню думку, видатки треба було б зменшувати насамперед.
Половина респондентів обрати не змогла або не захотіла, що дослідники інтерпретують як неготовність жертвувати жодною з цих галузей. Водночас 32% вважають за доцільне скорочувати насамперед видатки на культуру, 9% – на субсидії для шахт та іншої важкої промисловості, а 6% – на армію. Освіту та пенсії назвали серед кандидатів на скорочення 2% та 1% респондентів відповідно.
Частка прибічників скорочення видатків насамперед на культуру виявилася майже однаковою серед мешканців усіх реґіонів, членів різних мовних груп та серед освітніх, статевих, майнових і поселенських категорій населення. Особливо високою є ця частка серед молодих респондентів, а також серед тих, хто заявив про намір на майбутніх президентських виборах голосувати за Володимира Зеленського або Юрія Бойка.


Телефонне опитування КМІС проведено 9-29 квітня 2020 року (польовий етап тривав 22-24 квітня). Воно є частиною міжнародного дослідницького проєкту "Мінливі ідентичності та межі: випадок України". Опитування фінансувалося з коштів Університету імені Джорджа Вашинґтона (США) та Центру східноєвропейських і міжнародних досліджень (Німеччина).  Опитано 2024 респондентів в усіх областях України, крім Криму та окупованої частини Донбасу. Статистична похибка не перевищує 2.4%.
Докладніше читайте у статті Володимира Кулика "Вибір у часи пандемії: що громадяни пропонують робити державі" для ZN.UA.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



