З 12 травня у Львові відкриють парки, сквери та літні тераси кафе.

Мерія Львова відклала відновлення роботи перукарень, салонів краси, магазинів одягу та взуття у зв'язку зі зростанням захворюваності на COVID-19. Про це повідомив мер Львова Андрій Садовий на своїй сторінці в Facebook.
"12 травня ми скликаємо позачергове засідання комісії. Тоді приймемо рішення про роботу перукарень, салонів краси і можливість продажу одягу і взуття. Відстрочка певних дозволів пов'язана зі збільшенням кількості захворювань на COVID-19 у Львові та області", - написав Садовий.
Разом з тим, з 11 травня у Львові будуть відкриті для відвідування парки, сквери і спортивні майданчики для індивідуального заняття спортом. Також буде відновлена торгівля промисловими групами товарів, крім одягу і взуття.
"Всі магазинчики з господарськими та іншими товарами будуть працювати. Так розвантажимо наплив покупців з великих торгових центрів. Також запрацюють літні тераси кафе і ресторанів. Треба розуміти, що всі ці речі можливі тільки при суворому дотриманні протоколів", - написав Садовий.



Раніше Кабмін продовжив карантин в Україні до 22 травня, проте з деякими послабленнями, які почнуть діяти з 11 травня. На другому етапі буде використовуватися інструмент адаптивного регіонального карантину.
Станом на 8 травня в Україні кількість хворих збільшилася до 14 195 осіб. За останню добу лабораторно підтвердили 504 випадки захворювання на COVID. Всього в Україні від коронавірусу 361 особа померла, 2706 пацієнтів одужали.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



