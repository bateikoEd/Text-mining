Українські військовослужбовці дали відсіч противнику в зоні ООС.

У ході бойових дій у зоні проведення операції Об'єднаних сил в неділю, 3 травня, поранення отримали троє українських військовослужбовців. З початку доби бойовики російсько-окупаційних формувань шість разів порушили режим припинення вогню, активно застосовуючи міномети і піхотну зброю. Збройні сили України відповідали на ворожі обстріли вогнем зі штатного озброєння. Втрати противника уточнюються, повідомляє пресцентр штабу ООС.
Позиції ЗСУ на підступах до Широкино і Пищевика на Донеччині, а також Кримське на Луганщині окупанти обстрілювали з гранатометів, великокаліберних кулеметів і стрілецької зброї.
Окраїни Богданівки противник накрив вогнем з мінометів калібру 82 міліметри, а також обстріляв зі станкових протитанкових гранатометів (СПГ), великокаліберних кулеметів і стрілецької зброї.
Оріхове також опинилося під вогнем ворожим 82-мм мінометів. Під час обстрілу бойові травми отримали троє українських військовослужбовців. Поранених бійців евакуювали до госпіталю, де їм надають необхідну допомогу.
"Для припинення злочинної діяльності підрозділу Об'єднаних сил давали противнику результативну та мотивовану відповідь... Ситуація в районі проведення операції надійно контролюється Об'єднаними силами", - запевнили в штабі.




26 червня 2019 року  українські підрозділи під контролем ОБСЄ були відведені від Станиці Луганської. З 29 по 31 жовтня тривало відведення ЗСУ від Золотого на Луганщині, 9-11 листопада проходило розведення в районі Богданівки і Петрівського на Донеччині.
Однак після відведення ЗСУ вогнева активність бойовиків лише зросла. За перші півтора місяці 2020 року противник майже 150 разів застосував ствольну артилерію і важкі міномети, витративши близько 1,5 тис. боєприпасів.
Уранці 18 лютого бойовики прикриттям артилерії намагалися вчинити прорив через лінію розмежування поблизу Золотого на Луганщині, а ворожі ДРГ штурмували спостережний пост "Лазня". Всього суперник випустив понад 400 артилерійських снарядів і мінометних мін.
У березні противник розстріляв з ПТРК чотири вантажівки ЗСУ, убивши чотирьох і поранивши 18 українських військовослужбовців. З початку року зоні ООС загинули 33 українських бійці.
Детальніше про ситуацію в зоні ООС і сценарії її розвитку читайте в матеріалах Юрія Бутусова "Війна Зеленського: чи можна зупинити Путіна розведенням?" і "Шлях війни" для "Дзеркала тижня. Україна".
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



