Однак ОАСК, вирішив не забороняти проведення добору на час розгляду.

Окружний адмінсуд Києва відкрив провадження у справі щодо скасування рішення Кабміну та Державної податкової служби про оголошення добору на посади голови ДПСУ та його заступника, повідомила пресслужба ОАСК.
"Суд ухвалив розглядати справу за правилами загального позовного провадження та призначив підготовче засідання у справі на 26 травня 2020 року", - зазначили в суді.
Водночас Окружний адмінсуд відмовився задовольняти заяву позивача про забезпечення позову. Зокрема, позивач просив до набрання законної сили рішення у справі заборонити ДПСУ та Мінфіну проводити добір на вказані посади, а саме – проводити співбесіди, вносити подання суб'єкту призначення та укладати контракт.
"Разом з тим, 28 квітня 2020 року Окружним адміністративним судом міста Києва було зареєстровано ще два позови щодо скасування рішення Уряду та ДПС України про оголошення добору на посади Голови ДПС України та його заступника.  Вказані позови надійшли разом із заявами про забезпечення, в яких суд просять заборонити ДПС України та Мінфіну здійснювати добір на вказані вакантні посади до набрання законної сили рішеннями у справах", - додали в суді.
Зараз ОАСК вирішує питання про відкриття провадження в адмінсправах та наявності правових підстав вжиття заходів забезпечення позову.


24 квітня уряд звільнив керівника податкової Сергія Верланова, а також очільника Державної митної служби Макисма Нефьодова. За версією голови Міністерства фінансів Сергія Марченка, відповідне рішення Кабміну  – це нібито перший крок до "перезавантеження Державної митної та Податкової служб". Водночас Нефьодов вважає, що це навпаки небажання продовжувати реформи.
У результаті, за словами Марченка, Кабінет міністрів вирішив призначити нових очільників митниці та податкової за спрощеною процедурою, а після закінчення карантину провести конкурсний відбір. За словами міністра Кабінету міністрів Олега Немчінова, на посаду голови податкової, в уряд надійшло 43 пропозиції від кандидатів. Однак, у базі електронних декларацій станом на 28 квітня були зареєстровані декларації шести кандидатів.
Про те, чому податковій потрібен не тільки новий керівник, а й гарний струс читайте у статті Юлії Самаєвої "Податок на додану жадібність".
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



