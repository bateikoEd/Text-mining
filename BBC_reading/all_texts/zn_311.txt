Українські чиновники опираються на досвід Польщі.

Подальший експорт українського сприту призвів би до його дефіциту в Україні. Потреба в забезпеченні медичних товарів та індивідуального захисту у час епідемії коронавірусу в Україні перевищує потребу в доході від експорту. Про це ZN.UA заявив торговий представник України Тарас Качка.
За словами Качки, потужне виробництво спирту в Україні не означає, що країна може "безболісно" його експортувати під час зростання попиту.
"Наприклад, в сусідній Польщі виник дефіцит спирту, оскільки з нього виготовляють антисептики. Хоча польська індустрія виробництва спирту та алкогольних напоїв теж дуже потужна. Звісно, кожен має право висловлювати свою думку з приводу тих чи інших обмежень, які існують на експорт чи імпорт тих чи інших товарів, і коли це має бути запроваджено. Але аналіз того, що може робитися, як може робитися і коли вводити заборону, приймається дуже свідомо,  до уваги беруться всі чинники. От мені, наприклад, як торговому представнику важливо, щоб був експорт, а для Міністерства охорони здоров'я важливо забезпечити наявність цих товарів всередині країни", - розповів Тарас Качка.
Натомість експорт захисних медичних масок, який проводився до 11 березня, заступник Міністра розвитку економіки, торгівлі та сільського господарства України вважає логічним
"Існує можливість експортувати: попит на наші маски теж був дуже високий,  але це не означає, що світ взяв і заграбастав всі українські маски. Був попит на них, вони рятували життя не лише українців, але й іноземців. Тепер, коли Китай пройшов певну хвилю коронавірусу і готовий допомагати, він допомагає тим країнам, які задовольняли його попит раніше, і України теж. Це цілком нормальна взаємовиручка. Тому  в ситуації, коли існує ажіотаж також й інформаційний, я би зважено підходив  до тлумачення тих чи інших рішень  по всіх категоріях товарів", - зазначив Тарас Качка.


Нагадаємо, Кабінет міністрів заборонив експорт етилового спирту з України до 1 червня поточного року. До того, у зв'язку з підвищеним попитом на медичний спирт "Укрспирт" припинив відвантаження спирту на експорт. 
Очільник МВС Арсен Аваков заявив, що скасування акцизу на технічний спирт забезпечить країну антисептиками. Аваков нагадав, що Україна є однією з найбільших країн-виробниць спирту в Європі. Очільник МВС додав, що за його ініціативи вже ухвалили рішення про повне відкриття всіх спиртових заводів. Відкриті будуть навіть ті підприємства, які "притримувалися" останніми роками. 
В умовах підвищеного попиту в українських виробників спирту з'явився шанс збільшити обсяги виробництва і налагодити експорт продукції. Однак держава вирішила ввести заборону на експорт. Про це у своїй статті "Ефектно, але малоефективно" для ZN.UA пише Сергій Следзь, редактор відділу мікроекономіки та бізнесу ZN.UA кандидат економічних наук.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



