Копирайт изображения
УНІАН
Вже дуже скоро Міхеіл Саакашвілі може повернутися у велику українську політику й стати віцепрем'єром з питань реформ.
А якщо простежити його активність у ЗМІ, то можна зробити висновок, що амбіцій у експрезидента Грузії навіть більше.
Чим же займався Саакашвілі останній рік та на каналах якого бізнесмена його можна найчастіше побачити?
Image caption
Травень 2019, Саакашвілі повертається в Україну після поразки Порошенка
Міхеіл Саакашвілі повернувся в Україну на дев'ятий день президентства Зеленського, 29 травня 2019 року.
Перед цим кілька років тривала епопея з українським громадянством Саакашвілі. У липні 2017 року Петро Порошенко, якого Саакашвілі назвав "баригою", позбавив його громадянства.
Експрезидент Грузії силою прорвався через кордон. Проте у лютому 2018 року його депортували до Польщі.
З того часу він жив у Європі.
Після інавгурації президент Зеленський одним зі своїх перших указів повернув Саакашвілі український паспорт. На наступний день той прибув до України.
Зеленський повернув громадянство Саакашвілі. Прилетить вже завтра
"Я повернувся в той самий аеропорт, з якого мене виганяли через те, що я підняв голос проти "барижної" влади і несправедливості", - заявив тоді Міхеіл Саакашвілі.
І цілком прямо натякнув, що не проти увійти до нової влади: "Я хочу разом з мільйонами українців - після того, як виник історичний шанс, з новим президентом, з новим урядом - взяти участь в будівництві нової України".
За бортом політики
Image caption
Своє новосілля в Одесі Саакашвілі відсвяткував з Сенцовим і Філімоновим
Але тоді жодної посади Саакашвілі не отримав.
Паралельно Міхеіл Саакашвілі відмовився очолити партію "Удар" мера Києва Віталія Кличка, з яким у команди Зеленського починалося протистояння за столицю.
На позачергових виборах влітку 2019 року експрезидент Грузії намагався самостійно потрапити до Верховної Ради зі своїм "Рухом нових сил".
Але програв без шансів - набрав менше пів відсотка (близько 68 тис. голосів).
З того часу політик більше часу проводив в Одесі, де за президентства Порошенка очолював обласну адміністрацію.
Там Саакашвілі часто критикував свого давнього опонента - мера Геннадія Труханова.
У жовтні відсвяткував новосілля. Серед гостей на святі був колишній в'язень Росії режисер Олег Сенцов.
Пропустити Facebook допис , автор: Mikheil Saakashvili
Я переїхав у нову квартиру в Одесі. На новосілля були мої друзі, геніальний Олег Філімонов розповідав анекдоти, великий...
Posted by Mikheil Saakashvili on Tuesday, 29 October 2019
Кінець Facebook допису , автор: Mikheil Saakashvili
"На новосілля були мої друзі, геніальний Олег Філімонов розповідав анекдоти, великий одесит Валерій Хаїт читав напам'ять вірші Пастернака про Грузію, і був Олег Сенцов, який в житті дуже сильно мене вразив. Для мене Олег Сенцов - це еталон українського громадянина", - написав тоді Саакашвілі.
Канал Ахметова та ідеї про прем'єрство
Image caption
Віднедавна Міхеіл Саакашвілі став частим гостем на каналі "Україна 24", що входить у медіахолдинг Ріната Ахметова
Попри те, що Саакашвілі так і не став частиною команди Зеленського, нового українського президента він не критикував.
Натомість давав поради, як боротися з корупцією та змінювати економіку.
А на початку квітня у Facebook почали з'являтися ідеї про "прем'єра Саакашвілі".
Спочатку це був перепост фрази Дмитра Гордона, що Зеленському треба призначити Саакашвілі прем'єр-міністром в уряді національної єдності.
Сам Саакашвілі на це скромно відповів: "Прем'єр у України вже є, але я готовий допомогти чим зможу: і порадами, і досвідом, як позитивним, так і негативним, і готовий працювати день і ніч!"
За кілька днів експрезидент Грузії написав про соціологічне опитування компанії Ipsos, за результатами якого саме він став лідером симпатій українців при відповіді на питання: "Хто був би найефективнішим прем'єром?"
Його прізвище там назвали 14% респондентів.
Щоправда, всього було опитано онлайн 610 людей, що мало для соціологічних опитувань в межах всієї Україні (зазвичай вибірки становлять 1-2 тис. респондентів, що дає меншу похибку).
Міхеіл Саакашвілі промовчав про ідею своєї кандидатури на чолі уряду, а натомість занепокоївся тим, що друге місце в опитуванні посів Петро Порошенко.
"Це означає, що щось пішло не так. Нам всім потрібно зробити висновки й ці висновки повинні привести до активних наступальних дій, щоб минуле нас не наздогнало", - написав він.
Обидві ідеї про "прем'єра Саакашвілі" - і теза Гордона, і соціологія про "найефективнішого" голову уряду, - з'явилися на каналі "Україна 24".
Останнім часом Саакашвілі, судячи з його Facebook, є частим гостем на каналі.
20 квітня, за два дні до пропозиції від Зеленського стати віцепрем'єром, Міхеіл Саакашвілі дав там велике двогодинне інтерв'ю, у якому похвалив президента, а Шмигаля назвав гарним "виконавцем".
Канал "Україна 24" входить до "Медіа Групи Україна" бізнесмена Ріната Ахметова.
Свого часу з Ахметовим пов'язували і, можливо, майбутнього керівника Саакашвілі в Кабміні Дениса Шмигаля. Він був топ-менеджером в одному з підприємств його холдингу.
Від енергетика Ахметова - до прем'єра Зеленського: Шмигаль очолив уряд
Сам Шмигаль свій зв'язок з Ахметовим заперечував і казав, що не знайомий з ним особисто.
Міхеіл Саакашвілі також заперечує свої зв'язки з будь-ким з олігархів, а у 2017 році називав Ахметова "холоднокровним убивцею" на Донбасі, який нищить вугільну промисловість.
"За здоровий кіпіш"
Image caption
Під кінець президентства Порошенка Саакашвілі став одним з найбільш палких його опонентів
Призначити Саакашвілі віцепрем'єром Верховна Рада може на одному зі своїх найближчих позачергових засідань.
Володимир Зеленський кандидатуру схвалив. За повідомленням Офісу президента, президент вірить у потенціал Саакашвілі "для підтримки уряду".
Політик написав у Facebook, що така пропозиція для нього - "велика честь", й він скоро представить у парламенті свої пропозиції для урядової програми Кабміну Шмигаля.
"Багатьох непокоїть, чи не буде робота Саакашвілі супроводжуватися скандалами. Моя відповідь така: за останні роки я провів багато годин у спілкуванні з Саакашвілі. Він - за здоровий кіпіш", - пише ексжурналіст Сергій Лещенко.
І пояснює: "Він скандалить через почуття несправедливості, з найкращих спонукань. І цей імідж його обтяжував. Тому, якщо Саакашвілі не будуть заважать у проведенні реформ, якщо покладуть край схемам, то скандалити буде набагато менше приводів".
Хочете отримувати найважливіші новини в месенджер? Підписуйтеся на наш Telegram або Viber!
