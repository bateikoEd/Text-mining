Президент провів зустрічі з послами Сербії, Куби і Казахстану.

15 квітня Президент України прийняв вірчі грамоти у послів трьох країн: Сербії - Аці Йовановича, Куби - Натачі Діас Агілери і Казахстану - Дархана Калеєтаєва. Про це повідомляє прес-служба ОП.
Під час зустрічі з послом Куби сторони обговорили перспективи співпраці двох держав, спільні дії для відновлення політичного діалогу між країнами.
Спілкуючись з послом Сербії, Володимир Зеленський підтвердив чітку позицію нашої держави щодо суверенітету і територіальної цілісності Сербії.
"Для розвитку двостороннього торговельно-економічного співробітництва сторони домовилися активізувати переговори щодо укладення Угоди про вільну торгівлю та відновлення роботи міжурядової українсько-сербської комісії з питань торговельно-економічного та науково-технічного співробітництва", - йдеться в інформації.
Президент України привітав Дархана Амановича Калєтаєва, новопризначеного посла Казахстану, з початком дипломатичної роботи в нашій державі. Зеленський зазначив, що боротьба з пандемією коронавірусу не може зашкодити активізації взаємовигідних ділових відносин з Казахстаном.
"Це - наш важливий і перевірений часом партнер в Центральній Азії", - акцентував глава держави.
Президент високо оцінив проведену спільно з Казахстаном організаційну роботу, яка допомогла якомога швидше доставити медичні вантажі з Китаю в Україну, а також повернути сотні громадян обох країн на батьківщину.


Раніше повідомлялося про те, що Зеленський підписав укази про призначення послів в Японії, Марокко, Узбекистані та Південно-Африканській Республіці. Також представником президента в Кабміні призначений Олексій Перевезенцев.
Нагадаємо, що раніше президент Володимир Зеленський звільнив Андрія Геруса з посади представника президента у Кабінеті міністрів. Відзначимо, що Андрій Герус є фігурантом скандалу про відновлення імпорту електроенергії з Росії – саме він був ініціатором відповідного законопроекту. На цю посаду Герус був призначений 22 травня. До перемоги Зеленського на виборах президента він був радником в галузі енергетики.
Детальніше про зовнішню політику Зеленського читайте у статті Олени Гетьманчук "Дипломатія vs "диплоєрмакія"" на сайті ZN.UA.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



