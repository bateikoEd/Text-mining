Мер стверджує, що спецпалати з охороною призначаються виключно для перших осіб держави, і їх список обмежено.

Київський міський голова Віталій Кличко запевнив, що VIP-палати у столичних лікарнях, про підготовку яких розпорядилася КМДА, призначені для перших осіб держави, а не для народних депутатів і посадовців.
"Що стосується VIP-палат, нібито, для депутатів та інших чиновників, у разі їх захворювання на коронавірус - такого немає!", - йдеться в повідомленні, опублікованому на Facebook-сторінці мера Києва ввечері в середу, 25 березня.
За його словами, такі охоронювані палати призначаються виключно для перших осіб держави: президента, спікера і прем'єр-міністра.
"Поки скажу одне: дійсно, завжди так було, що перші особи держави - президент, прем'єр-міністр, голова Верховної Ради - на випадок захворювання повинні мати певні умови. Окремі палати, і щоб поруч пребувала державна охорона. Така практика завжди була. І, до речі, не лише  в Україні. Але такі умови можуть стосуватися виключно керівництва держави", - підкреслив Кличко.
Окремо він зазначив, що Олександрівська лікарня є однією з базових у Києві для лікування інфікованих коронавірусом. І більшість пацієнтів із діагнозом COVID-19 або підозрою на нього розміщують саме в цьому медзакладі.
"Якщо збільшуватиметься кількість хворих, ми лікуватимемо їх і в інших визначених і підготовлених для цього лікарнях. Таких сьогодні в столиці сім, включаючи Олександрівську", - пояснив мер столиці.



Відзначимо, що в наказі Департаменту охорони здоров'я КМДА від 25 березня, який був оприлюднений журналістами Bihus.Info йдеться про резервування спеціальних палат, операційних та медикаментів для осіб, яким надано державну охорону.
Однак, перелік цих осіб набагато ширше, ніж стверджує Кличко.
Згідно з законом України "Про державну охорону органів державно влади та посадових осіб", охорона УДО автоматично надається президенту, керівництву парламенту (спікеру і віце-спікерам, прем'єр-міністру і першому віце-прем'єру, головам Верховного і Конституційного судів, міністру закордонних справ і генеральному прокурору. У разі реальної загрози життю, держохорона може також надаватися народним депутатам, міністрам, керівникам органів виконавчої влади, які не є членами Кабміну, і суддям. Крім того, в Україні існує практика надання держохорони особам, для яких законом її не передбачено. Зокрема, в червні минулого року Володимир Зеленський розпорядився надати держохорону Андрію Богдану, який тоді очолював Офіс президента.
Департамент охорони здоров'я КМДА розпорядився підготувати спецпалати для осіб, що охороняються, в 17 столичних лікарнях, серед яких Олександрівська лікарня, Дитяча клінічна лікарня №7, Київський міський центр дитячої нейрохірургії.
Ці палати мають бути одномісними та ізольованими від інших приміщень. Їхня площа має бути не меншою за 13 квадратних метрів, а вікна затоновані. По можливості, в палатах має постійно чергувати медичний персонал.
Палати повинні мати зручні комунікації з операційним блоком, діагностичним та іншими відділеннями. Закладам доручили зарезервувати окремі операційні і забезпечити їх необхідними ліками, медичними засобами та обладнанням.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



