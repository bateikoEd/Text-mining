Тепер щоб стати віцепрем'єром, Саакашвілі треба знайти голоси в інших фракціях.

Колишній президент Грузії та ексочільник Одеської ОДА Міхеїл Саакашвілі не зміг переконати більшість депутатів із фракції "Слуга народу" проголосувати за його призначення віцепрем'єром з питань реформ, передає "Українська правда" з посиланням на джерела в СН.
"Загальної таблиці немає, але по окремих групах зараз обговорення і простежується тенденція, що ті хто сумнівалися, - стали проти. Ми ж тут не діти - Міша хоче прем‘єрство", - сказав один зі співрозмовників видання.
Зокрема, рішення щодо голосування за те чи інше питання приймають, коли 70% членів фракції "Слуга народу" погоджуються з цим. За словами джерел УП, зараз такої підтримки Саакашвілі не має. Тож експрезиденту Грузії потрібно шукати голоси в інших фракціях.
"Якщо він переконає інші фракції і переконає тих, хто ще сумнівається - наступного тижня може бути голосування по його кандидатурі", - сказав співрозмовник.
Водночас сам Саакашвілі заявив про те, що впевнений у підтримці президента Володимира Зеленського.
"Звісно, були сподівання, що сьогодні відбудеться голосування за мою кандидатуру на посаду віцепрем'єр-міністра, але я залишаюсь впевненим у підтримці президента Зеленського та більшості депутатів зі "Слуги народу" та інших фракцій, тож будемо готуватись до голосування у четвер", - написав Саакашвілі у Facebook.



Раніше Міхеїл Саакашвілі повідомив про те, що Володимир Зеленський запропонував стати йому віцепрем'єр-міністром з питань реформ.
За даними джерел ZN.UA в Офісі президента, кандидатуру Саакашвілі президенту запропонував керівник ОП Андрій Єрмак. Останній давно знайомий з ексголовою Одеською ОДА, адже вони обидва вчилися в Київському національному університеті імені Тараса Шевченка. Для того, аби змінити ставлення депутатів СН до Саакашвілі, Зеленський навіть провів зустріч із фракцією. На ній експрезидент Грузії і мав назбирати для себе голосів.
У свою чергу посол Грузії в Україні Теймураз Шарашенідзе заявив про те, що можливе призначення Саакашвілі віцепрем'єром з реформ у Тбілісі можуть розцінити як недружній і неприйнятний крок з боку Києва.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



