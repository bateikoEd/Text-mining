За словами Пітера Стано, рішення щодо санкцій приймається державами-членами на підставі відчутних змін в поведінці Росії.

Позиція Євросоюзу щодо Росії залишається незмінною: санкції, що до неї застосовуються, можуть бути переглянуті тільки у разі виконання Мінських домовленостей, нагадав представник Європейської комісії з питань зовнішніх відносин Пітер Стано під час відео-брифінгу в Брюсселі в четвер, 30 квітня.
"Політика ЄС щодо Росії базується на п'яти принципах, які були схвалені всіма державами-членами, і які базуються на розвитку подій, пов'язаних з Україною. Один з цих принципів свідчить про те, що ми співпрацюємо з Росією в тих сферах, в яких є очевидний інтерес ЄС. Тим не менш, інші принципи полягають у тому, що будь-які істотні зміни в нашій політиці, в нашому співробітництві і діалозі з Росією залежать від повного виконання Мінських домовленостей. Для нас це дуже важливо", - сказав Стано, зазначивши, що санкції ЄС були застосовані через порушення Росією міжнародного права, зокрема, з причини незаконної анексії Кримського півострова, а також через дії, які дестабілізують ситуацію на сході країни.
За його словами, економічні санкції пов'язані і переглядаються на основі розвитку на місцях та пов'язані з повним виконанням Мінських домовленостей.
"Тому я просто підкреслю і повторю, що всі санкції постійно знаходяться в процесі перегляду, і рішення щодо них приймаються державами-членами на основі розвитку на місцях та на підставі видимих і відчутних змін в поведінці Росії в цій сфері", - заявив представник Єврокомісії.


Нагадаємо, 3 квітня РФ намагалася провести через Генеральну асамблею ООН проєкт резолюції щодо коронавірусу з пропозицією скасування міжнародних санкцій. Україна заблокувала проєкт, Київ підтримали Грузія, США, Велика Британія, ЄС та інші країни.
Згодом було ухвалено резолюцію ГА ООН "Глобальна солідарність для боротьби з COVID-19".
Міністерство закордонних справ назвало російську резолюцію "спробою РФ скористатися ситуацією для просування власних вузькополітичних інтересів". А постійний представник України при ООН Сергій Кислиця відзначив професіоналізм Москви на шляху до мети.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



