Група терористів діяла в Донбасі з 2014 року і причетна до низки диверсійних актів.

Співробітники Служби безпеки України затримали двох учасників терористичної групи Валерія Бергмана на прізвисько "Німець", причетної до ряду диверсійних актів. Про це повідомляє прес-центр СБУ.
"Співробітники спецслужби задокументували, що в 2014 році група "Німця" захопила на шахті ім. Мельникова 1,2 тонни вибухової речовини-амоніту. Терористи використовували вибухівку для підриву 4 мостів в районі населених пунктів Закітне і Сіверськ Донецької області, 2 мостів у містах Лисичанськ і Рубіжне Луганської, ще два мости у Лисичанську були заміновані", — йдеться в повідомленні.
Як зазначається, 8 вересня 2019 року службовці СБУ і Нацполіції затримали Бергмана у районі Лисичанська. Під час слідчих дій він надав викривальні свідчення. Зокрема, правоохоронці отримали від "Німця" детальну інформацію про скоєні групою злочини, розташування тайників з вибухівкою та засобами ураження, які призначалися для здійснення диверсій, а також відомості про інших учасників очолюваної ним терористичної групи.
З жовтня 2019 року по квітень 2020-го було ліквідовано на території Луганської і Донецької областей кілька схованок "групи Бергмана". Зі схованок вилучено, зокрема, саморобний вибуховий пристрій, який складався з корпусу вогнегасника та вибухової речовини, що становить майже 2 кілограми в тротиловому еквіваленті, 17 гранат РГД-5 і Ф-1, 400 грамів тротилу, 3 міни ПМН, 2 пострілу ВОГ - 25 і 40 РПГ-7, автомат Калашникова з чотирма магазинами, пістолет марки "Star model B", 6 універсальних запалів до ручної гранати УЗРГМ-2, більше 2 тисяч бойових набоїв різного калібру.
У березні і квітні в Лисичанську і Костянтинівці оперативники СБУ затримали двох активних учасників "групи Бергмана", які визнали свою провину в скоєнні терористичних актів. Зараз обом бойовикам повідомлено про підозру та обрано запобіжний захід у вигляді утримання під вартою.


У той час як російські спецслужби продовжують переслідування українців на окупованих територіях, Україна стикається з диверсійною і шпигунською роботою Росії. Нещодавно СБУ викрила генерал-майора СБУ Шайтанова, який планував убити добровольця Осмаєва. Також на території України діяла терористична група, що одержувала вказівки від ФСБ.
 
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



