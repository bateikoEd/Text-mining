Росія третій рік поспіль ігнорує наказ Міжнародного суду ООН та продовжує утиски кримських татар.

Незаконна заборона діяльності Меджлісу кримськотатарського народу в анексованому Криму має стати підставою для посилення тиску на Росію як країну-окупанта, йдеться у заяві Міністерства закордонних справ України.
У дипвідомстві нагадали, що вже чотири роки вищий представницько-виконавчий органу кримських татар не може вільно виконувати функції на окупованому українському півострові. Росія й надалі ігнорує декларації ООН та продовжує впроваджувати політику репресій щодо корінного населення Криму.
"Заборона вищого представницько-виконавчого органу кримських татар окупаційною владою стала черговим свідченням грубого порушення міжнародного гуманітарного права і прав людини, виявом расової дискримінації, елементом масштабної кампанії залякувань і переслідувань незгодних з окупацією півострова та фіктивними результатами так званого "референдуму" від 16 березня 2014 року", - наголошують дипломати.
Близько 120 громадян України, більшість з яких є кримськими татарами, утримують у в'язницях в очікуванні політично вмотивованих вироків або відбуваючи незаконне "покарання" в анексованому Криму чи на території РФ.
Протягом останніх півроку окупаційна адміністрація виносить масові попередження про неприпустимість порушення "закону про мітинги та зібрання" членам Меджлісу, активістам кримськотатарского національного руху Еміне Авамілевій, Абдурешиту Джеппарову та іншим.
"Забороною Меджлісу Росія порушила фундаментальні норми права, включаючи Міжнародну конвенцію про ліквідацію всіх форм расової дискримінації, Конвенцію Ради Європи про захист прав людини і основоположних свобод, право корінного народу України, Криму на представництво і самоврядування, яке надається Декларацією про права корінних народів ООН від 13 вересня 2007 року", - нагадують у міністерстві.
Порушення окупантів стосовно кримських татар розглядаються Міжнародним судом ООН, який 19 квітня 2017 року зобов'язав Росію "утриматись від вжиття чи підтримання обмежень відносно можливості кримських татар зберегти власні представницькі інституції, включаючи Меджліс".
Втім країна-окупант свідомо ігнорує цей припис Наказу МС ООН вже протягом трьох років. Питання невиконання Росією наказу розглядатиметься судом вже під час слухання справи по суті.
"У цьому зв'язку закликаємо світову спільноту продовжувати чинити тиск щодо Росії та посилювати санкції з метою забезпечення виконання Наказу МС ООН та припинення утисків кримськотатарської спільноти в Криму", - наголошується у заяві.


Як повідомлялося, Слідчий комітет РФ підготував обвинувальний акт у справі проти лідера кримських татар Мустафи Джемілєва, відкритій 11 серпня 2014 року. Джемілєва звинувачують у нібито "незаконному перетині кордону", "незаконному поводженні зі зброєю", "недбалому зберіганні вогнепальної зброї, яке створило умови для його використання іншою особою, що призвело до смерті людини або інших тяжких наслідків".
З гострою критикою дій Росії виступили Сполучені Штати та низка європейських країн. Вони наголосили на тому, що звинувачення цілком вписуються у російську політику тиску на кримських татар, а справа проти Джемілєва – спроба тримати його якнайдалі від окупованого півострова. "Ми закликаємо Росію припинити незаконну окупацію Криму та звільнити всіх політичних в'язнів", - зазначили західні партнери України.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



