У березні китайський підприємець вивіз в Іспанію 300 тисяч медичних масок, значно занизивши їх вартість у митній декларації.

Держприкордонслужба і прокуратура відзвітували про викриття злочинної схеми мінімізації податкових зобов'язань під час експорту медичних масок з України до Іспанії. Операція, що привернула увагу правоохоронців, була здійснена китайським бізнесменом на початку березня, коли ще не діяла заборона на вивезення засобів індивідуального захисту з України.
Оперативники ДПСУ встановили, що співробітники двох харківських підприємств у лютому-березні продали підприємцю з КНР 300 тисяч респіраторних масок українського виробництва. Згідно з фінансовими документами, маски були продані по 1 гривні за штуку – у 200 разів дешевше від їхньої ринкової ціни. Загальна вартість партії склала 61 млн гривень, повідомили у ДПСУ.
Згодом китайський бізнесмен вивіз маски до Іспанії, скориставшись процедурою спрощеного митного контролю товарів, що не підлягають обов'язковому декларуванню.
За попередніми підрахунками, учасники схеми могли ухилитися від сплати близько 15 млн гривень податків і зборів, повідомили в Офісі генпрокурора.
Суд санкціонував обшуки, що 30 березня було проведено на восьми об'єктах у Харківській, Полтавській та Київській областях.
У ході обшуків в офісних, складських, виробничих приміщеннях, а також у помешканнях фігурантів справи було вилучено первинні фінансово-господарські документи, електронні носії інформації, чорнові записи, мобільні телефони, банківські карти, USB-накопичувачі, зразки масок, а також 243 тисячі доларів і 14,5 тисяч євро готівки.
Операцію проводила об'єднана слідчо-оперативна група, що складається зі слідчих слідчого управління фінансових розслідувань Офісу великих платників податків Державної фіскальної служби, оперативників Східного регіонального управління ДПСУ та військовослужбовців мобільного прикордонного загону "Дозор", під процесуальним керівництвом Офісу генерального прокурора.
Кримінальне провадження зареєстровано за ч. 3 ст. 212 Кримінального кодексу (ухилення від сплати податків і зборів групою осіб за попередньою змовою в особливо великих розмірах). Якщо вину підозрюваних буде доведено в суді, їм загрожує штраф у розмірі від п'яти до семи тисяч неоподатковуваних мінімумів доходів громадян із забороною обіймати певні посади або займатися певними видами діяльності на строк до трьох років.



Наприкінці березня іспанський телеканал RTVE показав сюжет сюжет про дефіцит медичних масок в умовах пандемії COVID-19, проілюструвавши його кадрами розвантаження великої партії українських респіраторів "Бук".
Голова Державної митної служби Максим Нефьодов пояснив, що партія перетнула кордон ще до того, як Кабмін заборонив експорт засобів індивідуального захисту. Він також оприлюднив документи з датами митного оформлення партій 2 і 6 березня. Відповідно, 3 і 7 березня маски були вивезені з України до Туреччини, і згодом потрапили до Іспанії.
Кабмін заборонив експорт масок 11 березня. Однак ще 31 січня секретар РНБО Олексій Данілов написав лист прем'єр-міністру Олексію Гончаруку з проханням доручити центральним органам влади заборонити експорт медичних масок, захисних костюмів та інших засобів індивідуального захисту. За словами Гончарука, його уряд просто не встиг прийняти відповідну постанову, так як 5 березня його відправили у відставку.
23 березня голова Спеціалізованої антикорупційної прокуратури Назар Холодницький зареєстрував кримінальне провадження відносно посадових осіб Кабміну за недбалість у протидії поширенню COVID-19.
Наступного дня прокуратура Києва відкрила справу за статтею про зловживання службовим становищем у зв'язку з можливою причетністю працівників Київської митниці до незаконного експорту масок.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



