При ОП створили Фонд ліквідації наслідків коронавірусу.

Загальний бюджет Фонду по ліквідації наслідків коронавірусу, який діє при Офісі президента, становить 374 мільйони 620 тисяч гривень.
Про це розповів заступник керівника ОП, секретар Координаційної ради щодо протидії поширенню COVID-19 Кирило Тимошенко, інформує прес-служба ОП.
Кошти у фонді - недержавні, надали представники бізнесу. Направляли гроші на закупівлю медичних товарів та засобів індивідуального захисту для боротьби з поширенням коронавірусу.
Тимошенко нагадав, що президент Володимир Зеленський півтора місяці тому зустрічався з представниками великого бізнесу для того, щоб обговорити ситуацію з коронавірусом.
"Було вирішено, що вони (підприємці. - ред.) будуть допомагати країні проходити цей етап саме по закупівлі засобів захисту для наших лікарів, а також для інших служб - поліції, прикордонників і так далі. Бізнес погодився і фактично вніс гроші в цей фонд. І з фонду почалися закупівлі засобів захисту. Хочу відразу підкреслити: це - кошти бізнесу, це не бюджетні кошти", - зазначив Кирило Тимошенко.
Згідно з оперативними звітами, загальний бюджет фонду по ліквідації наслідків COVID-19 при ОП становить 374 млн 620 тис. грн. 12 українських постачальників закупили продукції на 155, 6 млн грн, в семи іноземних постачальників - на 182, 6 млн грн. При цьому на авіаційну доставку медзасобів витратили 33,6 млн грн, а на митне оформлення, логістику і вантажні послуги - 286 тис. грн.
Наголошується, що за цей час відбулося 10 рейсів в китайське місто Сямень, 4 рейси - в Гуанчжоу, 4 рейси - в Пекін, а також 4 рейси - в Сеул (Республіка Корея). Найближчим часом бізнесменам, які наповнювали фонд, нададуть детальний звіт про використання цих коштів. Якщо ж представники бізнесу погодяться, цей звіт може бути оприлюднений.


Як повідомлялося, найбільший в світі літак Ан-225 "Мрія" 23 квітня привіз до Києва з Китаю медичні засоби для боротьби з коронавірусом - захисні маски, рукавиці, костюми. Літак зустрічав сам Володимир Зеленський, міністр інфраструктури Владислав Криклій, головний санітарний лікар Віктор Ляшко та інші чиновники. Пізніше стало відомо, що медичний вантаж призначався для комерційних цілей, а доставку оплатив "Епіцентр".
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



