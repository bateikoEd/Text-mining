Коли президент весь час обіцяє повернути країні мир, а результатів майже немає, потрібно демонструвати хоч якусь активність.

Указ президента Володимира Зеленського про створення делегації України для участі в ТКГ і її персональний склад - гра, зокрема, і на зовнішню аудиторію, пише у своїй статті для ZN.UA редакторка відділу міжнародної політики Тетяна Силіна.
"Чи справді на Банковій не розуміють, що основна перешкода досягненню миру в Донбасі знаходиться в Кремлі? Вкрай сумнівно. Найближче оточення президента запідозрити в наївності досить складно. Тоді до чого ці пафосні і безглузді "високі призначення"?", - пише Сіліна.
Вочевидь, для створення видимості якоїсь миротворчої діяльності та запевняння електорату в тому, що голова держави виконує свої передвиборні обіцянки, зазначає авторка. Коли президент весь час обіцяє повернути країні мир, а результатів майже немає, потрібно демонструвати хоч якусь активність.
"Після грандіозних скандалів навколо "формули Штайнмаєра" та Консультативної ради, болючих для чутливого его Зеленського звинувачень у "зраді" і "капітуляції", хід з "підвищенням статусу" команди в ТКГ оточенню президента, напевно, здається ефектним і безпечним для іміджу кроком", - додає оглядач.
Банкова прагне продемонструвати європейським партнерам власні зусилля у мирному процесі, хоче виглядати в їхніх очах відмінником, який старанно виконує своє завдання, на відміну від московського кривдника і двієчника.
Ось тільки європейські партнери України і так в курсі, хто не виконує Мінські домовленості, а рівень представництва сторін у ТКГ ніколи не був предметом занепокоєння.
Ба більше, Німеччина і Франція взагалі доволі обережно ставляться до мінського формату і не схильні передавати в Тристоронню контактну групу принципові питання, вважаючи за краще обговорювати їх у форматі нормандському.
"Свого часу ТКГ створювалася для ознайомлення з позиціями сторін, утрясання деталей, обговорення та підготовки майбутніх рішень лідерів, тому рівень представництва в ній був не так вже важливий", - нагадує Силіна.


Докладніше про те, навіщо президент "посилив" мінську команду і до чого це призведе, читайте в статті Тетяни Силіної "Тристоронній "Квартет"" для ZN.UA.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



