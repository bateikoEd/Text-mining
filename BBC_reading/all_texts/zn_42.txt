Законопроект прийнятий з урахуванням правок президента.

Депутати на засіданні в ніч з 30 на 31 березня ухвалили законопроект №2178-10 "Про обіг земель". "За" 259 голосів.
Як голосували фракції:
"Слуга народу" - 206 з 248, ОПЗЖ - 0 з 44, ЄС - 23 з 27, Батьківщина - 0 з 24, За майбутнє - 0 з 22, Позафракційні - 5 із 21, Голос - 13 з 20, Довіра - 12 з 17.
За словами заступника голови фракції "Слуга народу" Олександра Корнієнка, закон про референдум депутати почнуть розглядати після зняття карантину в Україні. Про це він повідомив в ефірі програми "Свобода слова" на телеканалі ICTV.
"Те, чого чекала Україна, понад 10 років - мораторій на продаж сільськогосподарських земель буде скасовано, можливо навіть сьогодні, можливо, після опівночі, вже на наступну добу", - заявив він.
Корнієнко уточнив, що планується прийняти земельну реформу з пакетом поправок: з липня 2021 року по січень 2024 ринок землі буде доступний лише для фізичних осіб, а також продавати не більше 100 га в одні руки.
При цьому перший з пакету законопроектів про народовладдя, законопроект про всеукраїнський референдум буде зареєстровано і розглянуто Верховною Радою після закінчення карантину.
"Цей проект був вже на стадії реєстрації, але надзвичайна ситуація з коронавірусом скоригувала ці плани. Я думаю, що коли ми вийдемо з цього піке і повернемося з карантину до нормальної роботи Верховної Ради, то будемо реєструвати і розглядати законопроект про референдум", - заявив Корнієнко.
Мораторій на продаж землі діяв в Україні з 2001 року. Спершу його продовжили до 2005 року — до того часу в Україні мали розробити закон про обіг сільськогосподарських земель та запровадити ринок.
Нагадаємо, на засіданні в понеділок, 30 березня, депутати також підтримали законопроект "про неповернення Приватбанку". Повідомлялося, що для отримання 10 мільярдів макрофінансової допомоги Україні необхідно прийняти два законопроекти.
Детальніше про перспективи співпраці України та МВФ і про те, чому дефолт - не найгірший варіант для України - читайте у статті Юлії Самаєвої "Коломокризис" на сайті ZN.UA.
 
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



