Кабмін виділив кошти з резервного фонду на подолання наслідків масштабних пожеж у зоні відчуження.

На гасіння пожеж у Чорнобильській зоні відчуження та подолання їх наслідків Кабінет міністрів виділив 44,86 млн гривень з резервного фонду держбюджету. Про це інформує прес-служба Міністерства енергетики та захисту навколишнього середовища.
За даними ДСНС, з початку поточного року в зоні відчуження вже сталося 27 пожеж на площі близько 70 га. Крім того, Укргідрометцентр повідомляє про тенденції підвищення температури і збільшення кількості днів з максимальною температурою вище норми в останні роки. Через це на всій території України спостерігалися періоди надзвичайної пожежної небезпеки. Однак спалахи вогню в зоні відчуження особливо небезпечні, адже вони можуть викликати забруднення територій радіоактивним пилом.
"Виділене фінансування дозволить додатково забезпечити підрозділи ДСНС всім необхідним для оперативного і якісного виконання завдань та своєчасної ліквідації пожеж, що створюють загрозу життю і здоров'ю людей, навколишньому середовищу і можуть призвести до значних матеріальних збитків", - зазначили в міністерстві.


Нагадаємо, в Чорнобильській зоні на території Корогодського, Котовського та Денисовецького лісництв триває гасіння пожеж. Збитки від масштабної пожежі, що спалахнула ще 4 квітня, вже оцінили в десятки мільйонів гривень.
У ДСНС і МВС зазначили, що загрози поширення вогню на ядерні реактори ЧАЕС немає. Крім того, правоохоронні органи вже затримали третього палія трави, дії якого призвели до масштабних пожеж у зоні відчуження. Крім того, на засіданні 13 квітня депутати збільшили розмір штрафів за спалювання трави до 153 тис. гривень.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



