Замість онлайн-конференції журналістам запропонували подивитися ще один фільм із Зеленським у головній ролі.

В Офісі президента пообіцяли, що Володимир Зеленський дасть прес-конференцію за підсумками першого року на посаді глави держави після того, як закінчиться всеукраїнський карантин.
"Після завершення карантину Володимир Зеленський неодмінно збере прес-конференцію, на якій журналісти вживу, а не через монітор комп'ютера, зможуть задати питання за підсумками року президентства", - заявили на Банковій у середу, 21 квітня.
Замість прес-конференції, яку ОП міг організувати в онлайн-форматі, громадянам запропонували подивитися фільм "Рік президентства Зеленського". Українські телеканали демонстрували його ввечері в середу.

Влітку минулого року на Банковій обіцяли провести прес-конференцію за підсумками 100 днів президентства Володимира Зеленського, але потім відмовилися він неї на користь компліментарного фільму "100 днів президента Зеленського".
Згодом Зеленський "реабілітувався", провівши 14-годинний прес-марафон і поспілкувавшись з трьома сотнями журналістів.


Рік тому, 21 квітня відбувся другий тур президентських виборів, на яких Володимир Зеленський здобув переконливу перемогу: за нього проголосували 73,22% виборців. П'ятий президент України Петро Порошенко заручився підтримкою 24,45% громадян.
До виконання президентських обов'язків Зеленський приступив через місяць: 20 травня 2019 року відбулася інавгурація. Першим рішенням Зеленського на посаді президента став указ про розпуск Верховної Ради восьмого скликання.
У Раді дев'ятого скликання його партія "Слуга народу" отримала 254 депутатських мандата. І під чуйним керівництвом голови ОП Андрія Богдана президентська фракція забезпечувала прийняття президентських і урядових законопроектів "турборежимі".
Проте менш ніж через рік роботи Ради дев'ятого скликання "слуги народу" виявилися нездатні самостійно забезпечувати прийняття важливих законів і кадрові призначення: закон про ринок землі і перше читання закону про банки провалилися б без голосів "Європейської Солідарності" і "Голосу". Зміни до регламенту Ради "слуги" не внесли б без потримки групи "Довіра" та проросійської "Опозиційної платформи – За життя". Депутати з фракції ОПЗЖ і груп "Довіра" і "За майбутнє" своїми голосами забезпечили звільнення Руслана Рябошапки і призначення генеральним прокурором Ірини Венедіктової.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



