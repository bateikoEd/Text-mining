Обіцяні МОЗ засоби захисту "затримаються в дорозі" майже на два тижні.

За кілька місяців епідемії коронавірусу та дії в Україні карантинних обмежень не відбулося жодних державних закупівель засобів індивідуального захисту (ЗІЗ) для медиків. А ті засоби, які мали прибути в Україну 30 квітня, медики отримають лише після 10 травня, тобто, саме під імовірне послаблення карантину.
"Друзі, відстежимо реальний стан держзакупівель ЗІЗ для медиків - це повний треш! Щоб ви знали, до сьогодні не відбулося жодної (!!!) централізованої держзакупівлі захисних костюмів для медиків", - пише у Faceboook волонтерка, авторка ZN.UA Валентина Варава.
Зараз засоби захисту для медиків закуповуються коштом місцевих бюджетів та благодійників. Водночас, ще 20 березня уряд розпорядився виділити кошти на закупівлю з резервного фонду державного бюджету.
"Пандемія вже буяє в Європі, літаки вивозять з України в Європу сотні тонн засобів захисту для медиків (650 тонн за січень та лютий!), і лише на початку квітня МОЗ почав процедури закупівлі!", - додає волонтерка.
Втім, процедура виявилася проблемною: МОЗ змінив умови тендеру після визначення переможця. У державному підприємстві "Медичні закупівлі України" звинуватили міністерство у бажанні придбати костюми біозахисту за завищеними цінами, МОЗ у відповідь звинуватило держпідприємство у нібито бажанні купити замість потрібних костюми маляра.
"Найголовніше, що до 10 травня доставки ЗІЗ не буде! Зах.костюми, хай і незрозумілого виробника і по завищеній ціні – мали прибути в Україну до 1 травня, тобто сьогодні. Але... щось пішло не так і МОЗ дуже сподівається, що питання буде вирішене після 10 травня", - додає Варава.
Імовірною причиною зволікань є тимчасова зупинка експорту медичних товарів з Китаю – одразу декілька європейських країн поскаржилися на неналежну якість цих товарів.
Варава нагадала: поки що жоден можновладець не притягнутий до відповідальності за провалену кампанію з протидії коронавірусу в Україні та вивезення медичних товарів у розпал пандемії.



Нагадаємо, 21 квітня ДП "Медичні закупівлі України" заявило, що Міністерство охорони здоров'я України планує закупити 71,374 тисяч костюмів біозахисту за 34,8 млн грн, тоді як захисні костюми відповідної якості можна було придбати кількістю 90 тисяч одиниць за 22 млн грн.
На держпідприємстві стверджували, що після отримання розпорядження МОЗ проаналізували 16 отриманих комерційних пропозицій і перевірили кваліфікацію постачальників. У підсумку постачальником було обрано ТОВ "Текстиль-Контакт".
Договір мав набрати силу з моменту погодження МОЗ, однак міністерство скасувало тендер, мотивувавши рішення тим, що обрані для закупівлі костюми не пройшли сертифікацію ДСТУ EN 14126.
"Погодженню з МОЗ підлягає предмет (зокрема якісні характеристики товару, що закуповується), ціна і термін дії договору, з якого випливає значне господарське зобов'язання державного унітарного підприємства", - пояснили в міністерстві. Додавши, що костюми постачальника призначені не для медичних цілей, а для ремонтних і побутових робіт.
Голова "Текстиль-контакт" Олександр Соколовський, який виграв тендер, заявив, що в Україні немає лабораторій, здатних сертифікувати товар за стандартом EN 14126, а скасування тендеру є спробою МОЗ "переписати правила на ходу".
Докладніше про медичні закупівлі в розпал епідемії коронавірусу читайте в інтерв'ю Алли Котляр із гендиректором ДП "Медичні закупівлі України" Арсеном Жумаділовим у ZN.UA.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



