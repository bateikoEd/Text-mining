Уряд також вніс зміни в програму "Доступні кредити 5-7-9%".

Кабінет міністрів на засіданні в середу підтримав законопроект, яким пропонує надавати кредити малим і мікропідприємцям під державні гарантії.
"Якщо підприємець не зможе показати дохід, оскільки не працював під час карантину, він все одно зможе отримати кошти. Гарантом виступить держава", - пояснив прем'єр-міністр Денис Шмигаль.
Уряд також ухвалив зміни до чинної програми "Доступні кредити 5-7-9%".
Згідно з проектом постанови, оприлюдненим на урядовому порталі, документ передбачає також зняття обмеження щодо максимальної суми кредиту в 3 тис. грн на рефінансування, за якими надається компенсація відсотків.
Окрім того, встановлюється, що отримати кредит із метою рефінансування заборгованості за кредитами, наданими українськими банками, можуть підприємці з річним доходом до EUR10 млн, тоді як у рамках держпрограми інші кредити надаються підприємцям із річним доходом до 100 млн грн.
Уряд також визначив поняття "рефінансування" для цілей проекту. Так, під рефінансуванням мається на увазі:
- надання уповноваженим банком кредиту на погашення заборгованості суб'єкта підприємництва за чинним кредитом, наданим уповноваженим банком або іншим банком України;
- зміна умов чинного кредитного договору, укладеного суб'єктом підприємництва з уповноваженим банком, зокрема зміна розміру процентної ставки за кредитом, який підлягає сплаті суб'єктом підприємництва у вигляді компенсації відсотків.
Окрім того, документ змінив індекс UIRD (три місяці) для суб'єктів підприємництва, які входять до категорії діючого бізнесу, і за кредитами, які надають із метою держпідтримки з х1,3 до +3,5%, а для підприємців, що входять до категорії новоствореного бізнесу (стартапів), - з х1,5 до +5,5.
Підвищено також максимальний розмір проблемних кредитів у портфелі суб'єктів підприємництва уповноваженого банку, за яким Фонд розвитку підприємництва (ФРП) надає гарантію, до 25% із 15% для діючого бізнесу і до 35% із 25% для стартапів, а також за кредитами на інвестиційні цілі суб'єктам підприємництва, які займаються виробництвом ліків, медичних засобів та обладнання.
Водночас Кабмін вилучив гарантії ФРП як додаткову держпідтримку за кредитами з компенсацією відсотків до 0% річних.
Постанова також уточнює, що підприємці протягом терміну отримання держдопомоги мають зберігати не менше ніж 60% фонду оплати праці й 80% чисельності персоналу порівняно зі станом на 1 березня 2020 року.
Як повідомлялося, ФРП уклав договори про співпрацю з державними Укрексімбанком, ПриватБанком, Ощадбанком і Укргазбанком, а також із комерційними ПУМБом, банком "Львів". Рада ФРП також задовольнила заявку Кредобанку на участь у держпрограмі.
Крім цього, як уповноважених було відібрано Альфа-Банк, Кредобанк і ОТП Банк, а наприкінці квітня ФРП додав до їх переліку МІБ, Полікомбанк і банк "Восток".


Раніше повідомлялося, що Кабмін прийняв постанову про початок програми "Доступні кредити 5-7-9%" для малого бізнесу з 1 лютого.
До цього Кабмін обіцяв кредити під 3-5% річних для тих, хто захоче придбати землю, щоб потім на ній працювати.
Як зазначив Андрій Паливода  у своїй статті для DT.UA, бізнес і влада по-різному бачать те, що відбувається в економіці країни. Бізнес потребує додаткових грошових ресурсах, при цьому влада вдосконалює податкове законодавство. 
Більш детально читайте у статті автора "...без кухаря, без няні?"
 
 
 
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



