Від початку поточної доби російські окупаційні війська активності не проявляли.

За минулу добу окупанти 15 разів порушили режим припинення вогню, одного українського військового поранили.  Про це пише пресслужба ООС.
"Противник обстріляв наші позиції із заборонених Мінськими домовленостями мінометів калібрів 120 мм і 82 мм, а також гранатометів різних систем, великокаліберних кулеметів та стрілецької зброї. Українські захисники вжили необхідних заходів впливу на окупаційні підрозділи та за допомогою чергових вогневих засобів припинили ворожу активність", - йдеться в повідомленні.

Відомо, що сім порушень режиму "Тиша" минулої доби зафіксовано в районі відповідальності оперативно-тактичного угруповання "Схід". У районі відповідальності оперативно-тактичного угруповання "Північ" збройні формування Російської Федерації здійснили вісім обстрілів, переважна більшість з яких – із застосуванням мінометів, заборонених Мінськими домовленостями.
З напрямку населеного пункту Золоте-5 окупанти випустили по околицях Оріхового вісім мін 120-го та десять – 82-го калібру, а також вели вогонь з гранатометів різних систем. Крім того, з мінометів калібру 82 мм збройні формування Російської Федерації обстріляли наші позиції поруч з Новотошківським, випустивши вісім мін та неподалік з Луганським – 4 міни.
Поблизу Кримського ворог двічі відкривав вогонь в бік українських захисників з мінометів калібру 82 мм – 12 мін, а також з гранатометів різних систем, великокаліберних кулеметів та стрілецької зброї.


Нагадаємо, учасники Тристоронньої контактної групи в середу, 8 квітня, обговорили по відеозв'язку продовження розмінування та додаткові ділянки розведення військ у Донецькій і Луганській областях. Згідно з попередніми домовленостями, сторони зобов'язалися надати ОБСЄ список об'єктів для гуманітарного розмінування, а також забезпечити безпеку на всіх ділянках.
На зустрічі в Мінську 17 січня українська сторона запропонувала разведенние в районі залізничного мосту в Станиці Луганській, поблизу Авдіївки, Новоселиці Другої і КПВВ "Гнутове". Росіяни наполягали на розведенні в районі Щастя, Веселогорівки, Розкладки, Широкиного, Авдіївки і КПВВ "Гнутове". У результаті сторони попередньо погодили розведення у КПВВ "Гнутове".
Детальніше про ситуацію в зоні ООС і сценарії її розвитку читайте в матеріалах Юрія Бутусова "Війна Зеленського: чи можна зупинити Путіна розведенням?" і "Шлях війни".
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



