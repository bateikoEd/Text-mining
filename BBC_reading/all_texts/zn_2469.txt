Екс-президент Грузії отримає розширені повноваження.

У середу, 6 травня, президент Володимир Зеленський підпише указ про призначення експрезидента Грузії Міхеїла Саакашвілі на посаду секретаря Національної ради реформ, головою якого є глава держави.
Про це на своїй сторінці у Facebook повідомив журналіст Юрій Бутусов, відзначаючи, що президент розширить повноваження Саакашвілі - він отримає право брати участь у засіданнях Кабінету міністрів.
Також буде уточнена періодичність зборів Нацради - не рідше 1 разу на місяць.
"Тобто Зеленський дає Саакашвілі державний статус, майданчик для озвучування ініціатив або критики, яку Саакашвілі зможе модерувати, ну і необмежені тепер можливості коментувати будь-які державні питання на телеканалах. Так, статус віцепрем'єра, який Саакашвілі відмовилися давати депутати, більш вагомий, але доступ до інформаційного простору забезпечений прекрасний", - зазначає Бутусов.
Як зазначає журналіст, Зеленський ухвалив рішення про призначення, попри потужну інформаційну атаку проросійських ЗМІ в Україні і на всю міць російської пропаганди.
"Це важливий сигнал - призначити на посаду, нехай і символічну, особистого ворога Путіна. З точки зору дипломатії – це знаковий хід. Одночасно Зеленський визнав, що вироки судів Грузії Саакашвілі Україна вважає не дійсними. Демарші грузинського керівництва Зеленський залишив без відповіді", - додав Бутусов.
Також, за даними джерел журналіста, близьких до Саакашвілі, він не планує в перший час якихось різких політичних рухів, конфліктів.
"Його завдання - визначити свій порядок денний. Глобально це будуть теми, пов'язані з дерегуляцією. Зеленський не визначив якоїсь чіткої стратегії для Саакашвілі, тому руки у експрезидента Грузії розв'язані", - резюмував Бутусов.



22 квітня Саакашвілі повідомив, що Зеленський запропонував йому посаду віце-прем'єра з питань реформ.
За даними ZN.UA в Офісі президента кандидатуру президенту Саакашвілі запропонував голова ОП Андрій Єрмак. Він давно знайомий з експрезидентом Грузії: обидва вчилися на факультеті міжнародних відносин КНУ ім. Т. Р. Шевченка.
За даними низки ЗМІ, Саакашвілі обговорював з депутатами "Слуги народу" також призначення на посаду радника президента і члена Нацради реформ. За словами голови фракції "СН" Давида Арахамии, Саакашвілі дібрали "інший формат роботи".
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



