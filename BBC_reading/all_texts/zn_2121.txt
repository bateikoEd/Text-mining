У відомстві впевнені, що за умови закриття більшості  туристичних країн до осені, українці будуть більше користуватися внутрішніми ресурсами своєї держави.

Через введення  карантину у зв'язку з пандемією COVID-19 українська туристична галузь втрачає понад 1,5 мільярди доларів. Відповідні підрахунки здійснило Міністерство культури та інформаційної політики.
"Завданням держави є захистити туристичні компанії від масових банкрутств і дозволити стабілізувати їх роботу за рахунок звільнення від оподаткування", — заявила т.в.о. міністра культури Світлана Фоменко.
Відомо, що за ініціативи відомства та профільного комітету ВР було розроблено законопроєкт № 3377, який передбачає звільнення операцій з надання туристичних послуг від сплати податку на додану вартість, податку на прибуток та ЄСВ, земельного податку та податку на нежитлову нерухомість, скасування туристичного збору до кінця 2020 року, податкові пільги на оплату оренди на землю державної та комунальної власності.
В Мінкульті також стверджують, що у випадку, якщо більшість країн світу, орієнтованих на туризм, не відкриють свої кордони вже до осені, то українці будуть користуватися пропозиціями відпочинку в Україні. При цьому варто зауважити, що соціальне дистанціювання стане тією поведінковою зміною туристів, зважаючи на яку варто буде змінювати спосіб обслуговування.


Нагадаємо, у зв'язку з поширенням коронавірусу в Європі президент України Володимир Зеленський порадив українцям займатися внутрішнім туризмом. За словами президента, в Україні менше випадків зараження, ніж в інших європейських країнах.
Також відомо, що Євросоюз виділить 375 млрд євро на відновлення туристичної галузі регіону після пандемії коронавірусу. Зокрема 255 млрд буде виділено урядам для допомоги туристичному сектору своїх країн і близько 120 млрд - підприємцям і компаніям для перезапуску бізнесів.
Через карантин та обмеження щодо перетину кордонів, які введені для попередження розповсюдження коронавірусу, туризм в регіоні скоротився спочатку до нуля, а зараз до приблизно 10% від колишнього обсягу, розповів виконавчий директор Європейської туристичної комісії (ETC) Едуардо Сантандер.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



