Голосів президентської фракцій не вистачало для прийняття закону в першому читанні. Але її голова стверджує, що ситуація змінилася.

Голова парламентської фракції "Слуги народу" Давид Арахамія заявив, що так званий "антиколомойський" закон Верховна Рада зможе прийняти не раніше ніж після Великодня. Він також запевнив, що більшість депутатів від президентської політсили підтримають закон про банки у другому читанні, передає "Укрінформ".
"У нас є позиція - прийняти цей закон, незважаючи на всі застереження. Питання - коли. Для цього у нас сьогодні фракція, для того, щоб обговорити, які є можливі сценарії прискорення цієї процедури", - розповів Арахамія журналістам перед зустріччю депутатів з президентом Володимиром Зеленським у понеділок, 13 квітня.
За словами голови фракції, "є кілька ідей" щодо прискорення розгляду законопроекту в рамках регламенту Верховної Ради. При цьому він відмовився озвучувати ці сценарії.
"Інша сторона цьому заважатиме, це використає й обов'язково якісь запобіжники винайде", - пояснив політик.
Арахамія додав що "юридичні механізми" допоможуть фінансовому комітету Ради розглянути 16 тисяч правок за три-чотири дні. Йдеться про розгляд поправок за групами, а постатейно. У такому разі, за підрахунками голови фракції, парламент зможе прийняти закон у другому читанні після Великодня, 19 квітня.
Арахамія також запевнив, що більшість членів президентської політсили "точно не хочуть дефолту" і підтримають банківський закон "у тій редакції, яка потрібна для отримання траншу МВФ".
Зазначимо, що депутати зареєстрували понад 16 тисяч поправок до закону, поставивши рекорд в історії українського парламентаризму. Зокрема, більше 6000 правок запропонував Антон Поляков, виключений з фракції "Слуги народу" за порушення дисципліни, На другому місці з більш ніж 1900 правками співголова близької в Ігоря Коломойського депутатської групи "За майбутнє". "Слуги народу" Дмитро Чорний, Олег Дунда, Сергій Демченко, Ольга Василевська-Смаглюк і Олександр Дубинський подали майже 7,8 тисяч правок.


Як повідомлялося, 30 березня Рада підтримала в першому читанні проєкт закону про удосконалення деяких механізмів регулювання банківської діяльності, також відомий як "антиколомойський" законопроект. Його підтримали 198 із 248 членів фракції "Слуги народу". Без голосів "Європейської Солідарності", "Голосу", групи "Довіра" та позафракційних депутатів президентська фракція не змогла б забезпечити прийняття законопроєкту.
Згідно з законопроєктом, націоналізований банк неможна повернути колишнім власникам, вони можуть претендувати лише на грошову компенсацію. При цьому закон визначає порядок розгляду результатів аудиту, на підставі якого суд повинен виносити рішення: раніше ця процедура залишалася неврегульованою і фактично залежала від "особистого переконання" суддів.
Від прийняття цього закону, зокрема, залежать перспективи продовження співпраці України з МВФ. Якщо закон не приймуть, Україна може розраховувати не на 8, а лише на 1,5 млрд доларів від МВФ на подолання економічних наслідків пандемії COVID-19 і карантину. Детальніше читайте у матеріалі Юлії Самаєвої "Коломокризис" у ZN.UA.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



