Депутатів турбує формулювання в Конституції

Народні депутати з фракції "Слуга народу" попросили Конституційний суд розтлумачити слова "гідні умови життя людини" в преамбулі Конституції.
Як повідомляє пресслужба КСУ, 142 "слуги народу" звернулися з письмовим клопотанням щодо положень абзацу 4 преамбули Конституції України, а саме слів "гідних умов життя" в системному зв'язку із положеннями частини другої статті 3, частини четвертої статті 13, частини п'ятої статті 17 Основного закону держави.
Як зазначають ініціатори подання, підставою є "практична необхідність у роз'ясненні та офіційній інтерпретації положень, щоб з'ясувати, які умови життя людини варто вважати гідними з урахуванням соціальної спрямованості економіки держави, а також що є показником гідних умов життя в аспекті головного обов'язку держави утверджувати та забезпечувати права і свободи осіб і громадянина".
"Усунення інтерпретаційних відмінностей у розумінні формулювання "гідні умови життя людини" забезпечить наявність критерію очевидності та створить певні орієнтири для вироблення комплексного підходу для законотворчої діяльності в Україні. Виконуючи конституційні повноваження щодо ухвалення законів, які, зокрема, стосуються системи соціального захисту та соціального забезпечення в Україні, Верховна Рада буде мати єдиний підхід до розуміння поняття гідних умов життя, наведеного в преамбулі Основного Закону", - додали нардепи.


Нагадаємо, раніше стало відомо, що у ЗМІ потрапили темники "Слуги народу" з тезами для публічних виступів щодо доцільності перегляду медичної реформи.
Зокрема, в них говориться, що "основна мета реформи - доступ до кваліфікованої і безвідмовної медичної допомоги для всіх українців через правильний і зрозумілий маршрут пацієнта від сімейного лікаря до спеціалізованого рівня".
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



