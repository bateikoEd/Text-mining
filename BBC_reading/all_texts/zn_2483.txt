В питанні кваліфікації іноземних мігрантів експерт каже, що все залежить від самої України.

В Україні дуже зарегульована дозвільна система постановки іноземних іммігрантів на облік, відсутня система залучення та розподілу робочої сили, розповів в інтерв'ю для ZN.UA експерт з питань міграції Андрій Гайдуцький.
За минулий рік в Україні посвідку на проживання отримали (ПНП) всього приблизно 23 тисячі іноземців, а дозвіл на роботу — ще менше. Щорічна потреба України в іммігрантах — мінімум 1% від населення, тобто 370-400 тисяч, а з урахуванням демографічної кризи та від'ємного міграційного сальдо потребу в іммігрантах становить 500-600 тисяч осіб.
Детально про причини і потреби в іммігрантах експерт розповідав у статті для ZN.UA.
"Україні потрібно було цим зайнятися 10–15 років тому, а якщо точніше, відразу після розширення ЄС. Тоді посилилася еміграція з ЄС-10, відповідно, всі сусідні країни активізували свої політики щодо залучення українців. Хтось — "національно-підривними" методами за прикладом Угорщини, коли угорські паспорти видавалися прямо в Україні, хтось — ринковими, спрощуючи умови для місцевого бізнесу в працевлаштуванні іноземців, як це зробили Польща та Чехія. Уже тоді Україні потрібно було спрощувати умови імміграції іноземців, виставляти чіткі вимоги до кваліфікації та рівня доходу іммігрантів, проводити селекцію з залучення трудових ресурсів із різних груп країн", - сказав Гайдуцький.
Експерт попередив, що зараз Україні потрібно пройти те, що Польща вже пройшла, якій на початку цього шляху довелося нелегко.
"Уявіть, яким був спротив політиків-популістів, якщо ще 2005 року Польща залучила лише дев'ять тисяч нових іммігрантів, а 2010-го — уже 155 тисяч. Це ж потрібно було зробити так, щоб люди відразу зайняли робочі місця, а не на вокзалах сиділи. Польща до цього на регуляторному рівні готувалася. Тому не даремно польська економіка зростає швидше, ніж у середньому по ЄС. Хтось скаже, зростання Польщі було зумовлене фінансовими дотаціями ЄС, наприклад на інфраструктуру. Це — правда, але тільки хтось мав освоювати ці кошти, виконувати підряди. І це робили в тому числі українці, тому що мільйони поляків виїхали далі в країни ЄС-15. Тож якщо Україні зараз дати великі кошти на масштабні проєкти, то їх просто нікому освоювати у встановлений термін", - додав Гайдуцький.


В питанні кваліфікації іноземних мігрантів експерт каже, що все залежить від самої України. Гайдуцький радить спрощувати умови імміграції іноземців, але й виставляти чіткі вимоги до бажаної кваліфікації іммігрантів та сумі коштів, які вони повинні привезти з собою. Крім того, потрібно проводити селекцію по залученню трудових ресурсів з різних груп країн.
Гайдуцький запропонував подивитися на канадський досвід є налагоджена система формування щорічних планів щодо припливу іммігрантів, і де всі зацікавлені в іноземцях подають свої заявки в місцеві органи влади, які передають інформацію Міністерству у справах іммігрантів, біженців та громадянства. Відомство вже формує трирічний Vision Action Plan, на основі якого створюють трирічний Immigration Levels Plan, де чітко розписано і розбита по групах орієнтовна потреба країни в іммігрантах.
Експерт стверджує, що дрібні та середні підприємці з-поміж мігрантів можуть створити в Україні тисячі робочих місць, в тому числі для українців, і тим самим зменшити темпи виїзду українців за кордон.




Детальніше про те, як економічний ефект пандемії COVID-19 вплине на трудову міграцію та як можна залишити в країні тих українців, які повернулися, читайте в інтерв'ю Олександра Хребта з експертом з питань міграції Андрієм Гайдуцьким "Трудова дифузія".
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



