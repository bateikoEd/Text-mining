Всі лікарі поїхали до країни добровільно.

У суботу, 4 квітня, з України до Італії відправились 20 українських лікарів. Вони пробудуть там 14 днів, щоб допомогти в боротьбі з пандемією коронавірусу, що вирує на Апеннінському півострові, а також отримати досвід з протидії захворюванню. Усі медики, що відправились сьогодні з Києва, поїхали до Італії добровільно, пише пресслужба Міністерства внутрішніх справ.
З України в  Італію полетіли інфекціоністи, реаніматологи, хірурги, анестезіологи, ендокринологи, невропатологи та медичні сестри, тобто всі ті, хто займається лікуванням цієї хвороби.
"Сьогодні ми літаком Нацгвардії Ан-74 відправляємо в регіон Марке 20 українських медиків. Для нас це важливий крок, правильно допомагати друзям в скрутні часи. Це вияв солідарності та конкретної допомоги. В Італії працюють багато українців, по неофіційним даним, близько 100 з них знаходяться в реанімаціях. Допомагаючи Італії, ми допоможемо собі. І дуже важливо – українські фахівці здобудуть безцінний досвід лікування коронавірусу", - сказав глава МВС Арсен Аваков.
Також за два дні в Італію буде направлена гуманітарна допомога зі спеціальних спиртових дезінфекторів. А усі медики, які відправляються в Італію, забезпечені всіма необхідними засобами індивідуального захисту.
"Ми готуємо ще вертоліт-реанімацію, він також вилетить на допомогу італійцям. Ми розраховуємо, що ці місії триватимуть два тижні, наші медики повернуться, пройдуть всі процедури безпеки та будуть передавати досвід", - додав Аваков.



Нагадаємо, президент України Володимир Зеленський вирішив відправити українських медиків в Італію для допомоги в боротьбі з пандемією коронавірусу COVID-19. У прес-службі президента уточнили, що частина лікарів буде визначена МОЗ України, інша частина - Міністерством внутрішніх справ. Україна забезпечить оплату і захист лікарів, а італійська сторона - проживання та харчування.
Раніше, ЄС може продовжити терміни закриття кордонів через COVID-19. Держави-члени ЄС ведуть переговори про продовження закриття кордонів після Великодніх свят у зв'язку з тим, що коронавірус і далі поширюється по світу.
Також у США закликають до загальнонаціонального локдауну на тлі рекордної кількості смертей. За добу померли 1169 осіб, інфікованих коронавірусом.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



