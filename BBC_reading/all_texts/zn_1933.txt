Експрезидент Грузії вважає, що в Раді знайдуться голоси для призначення його на посаду віце-прем'єра.

Третій президент Грузії Міхеїл Саакашвілі дав зрозуміти, що не розглядає роботу в Офісі президента в якості альтернативи призначенням на посаду віце-прем'єра. Політик висловив упевненість, що у Верховній Раді знайдеться достатньо голосів на підтримку його кандидатури.
"При всій повазі, я – Михайло Саакашвілі. Я не можу бути заступником керівника Офісу президента, я не шукаю посад. Я не можу бути на цій посаді", - заявив експрезидент Грузії в ефірі телеканалу "Україна 24" увечері в неділю, 26 квітня.
Про призначення Саакашвілі в ОП як про можливу альтернативу посаді в уряді в ефірі говорила народний депутат Ірина Верещук. За її словами, більшість фракції "Слуги народу" не готова підтримати призначення Саакашвілі.
"Немає більшості для голосування, і я розумію, що 70% не готові голосувати... Я особисто утримаюся", - зазначила депутатка.
Саакашвілі, у свою чергу, заявив, що не отримував від глави держави пропозицій щодо роботи на Банковій.
"Спасибі за пропозицію. Але цю посаду, до речі, мені Зеленський не пропонував", - підкреслив політик.
За словами Міхеїла Саакашвілі, Володимир Зеленський запропонував йому посаду віце-прем'єра з питань реформ.
Джерела ZN.UA в Офісі президента повідомляють, що кандидатуру Саакашвілі Зеленському запропонував голова ВП Андрій Єрмак. Він давно знайомий з екс-президентом Грузії: обидва вчилися на факультеті міжнародних відносин КНУ ім. Т. Р. Шевченка.
При цьому більшість фракції "Слуги народу" скептично ставляться до ідеї надання Саакашивли посади в Кабміні. Депутати побоюються, що він використовує її для самопіару і потім зі скандалом піде з уряду, щоб повести свій політпроект на вибори.
24 квітня Саакашвілі зустрічався з фракцією "Слуги народу" і намагався переконати депутатів у необхідності підтримати його призначення в Кабмін.


12 лютого 2018 року Міхеїла Саакашвілі, якого президент Петро Порошенко в липні 2017 року позбавив українського громадянства, видворили з України. Рішення було прийнято на тлі акцій протесту в Києві, які організовував Саакашвілі.
Політика затримали бійці спецпідрозділу ДПСУ в київському ресторані й уже через годину чартерним рейсом відправили до Варшави. 
Після видворення з України ДПСУ на три роки заборонила Саакашвілі в'їзд до країни.
28 травня Володимир Зеленський скасував рішення п'ятого президента Петра Порошенка про позбавлення Саакашвілі громадянства України. Наступного дня Саакашвілі повернувся до України.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



