Копирайт изображения
GETTY IMAGES
МЗС України не вбачає жодної загрози для відносин з Грузією виклик посла до Тбілісі на консультації через призначення Міхеіла Саакашвілі головою виконкому реформ.
"Посла Грузії в Україні Теймураза Шарашенідзе не відкликали з України, а викликали для консультацій до столиці. Це не щоденна, але звична практика в дипломатичній роботі", - заявило МЗС України.
Саакашвілі став головою виконкому Зеленського: що це значить
"Ядерна бомба Зеленського": як соцмережі реагують на повернення Саакашвілі у владу
Дипломати кажуть, що подолання епідемії та стабілізація економіки є спільним завданням країн й для цього потрібні нестандартні рішення.
"Міхеїл Саакашвілі - громадянин України, має великий досвід та значні досягнення у здійсненні реформ, які широко визнані у світі", - пояснило МЗС.
Україна закликала Грузію "не ставити двосторонні відносини у залежність від процесу реформ в Україні".
У Грузії Саакашвілі засудили до кількох років ув'язнення за звинуваченням у "зловживанні владою". Експрезидент Грузії називає це політичною розправою.
Реакція Грузії
Через призначення Міхеіла Саакашвілі на посаду голови виконкому Ради реформ Грузія викликала свого посла у Києві для консультацій.
Про це повідомляють ЗМІ з посиланням на заяву міністра закордонних справ Грузії Давида Залкаліані.
"Це загальноприйнята практика в дипломатичних стосунках, яка вказує на виникнення певних проблем у двосторонніх відносинах, тому для визначення майбутніх кроків необхідна консультація з послом", - цитує слова міністра агентство "Інтерфакс".
При цьому, за даними грузинського видання Imedinews, попри проблеми, що виникли, "Грузія не розглядає розрив дипломатичних відносин або перегляд стратегічного партнерства". "Але призначення особи, засудженої та розшукуваної грузинською судовою владою, викликає питання", - сказав очільник грузинського МЗС.
Але він відзначив, що Саакашвілі призначили не в уряд, а в дорадчий орган.
"Пониження позиції, запропонованої Саакашвілі, та його призначення головою виконавчого комітету Ради реформ показує скептичне ставлення українського політикуму, включно з парламентською більшістю, до цієї персони", - заявив керівник МЗС, якого цитує канал "Руставі-2".
У посольстві Грузії в Україні заявили ВВС News Україна, що жодних коментарів з приводу цієї ситуації давати поки не можуть. Там кажуть, що тему наразі буде коментувати тільки МЗС Грузії.
Відкликання посла для консультацій не стало сюрпризом: такий крок грузинської сторони в разі призначення Саакашвілі прогнозувала низка посадовців, які нагадували, що в Грузії щодо Саакашвілі є вирок суду, й ця країна могла сприйняти призначення як жест неповаги.
Що за посада у Саакашвілі?
Кілька тижнів велися перемовини про те, що Саакашвілі можуть призначити в уряд - на посаду віцепрем'єр-міністра з питань реформ. Проте на це рішення так і не вдалося зібрати достатню кількість голосів депутатів.
Пан Саакашвілі проводив зустрічі з фракцією "Слуга народу" та "Голос", а також іншими групами та політсилами. Врешті від ідеї призначення його в уряд відмовились, як кажуть співрозмовники ВВС News Україна, через брак голосів.
Виконком ради реформ організовує роботу цієї ради та представляє її позицію й рішення іншим органам державної влади.
Рада реформ - це дорадчий орган при президенті України. Він немає жодних особливих повноважень закріплених в Конституції.
Раду реформ очолює президент, його заступником є голова Офісу президента.
Цей орган для просування реформ в 2014 році створив Петро Порошенко. З моменту обрання президентом Володимира Зеленського вона жодного разу не збиралась.
Хочете отримувати найважливіші новини в месенджер? Підписуйтеся на наш Telegram або Viber!
