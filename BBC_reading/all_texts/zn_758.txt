Документ проголошує рівний доступ усіх країн до вакцин, ліків та обладнання для лікування коронавірусу.

Україна стала співавтором ініціативи ООН щодо поліпшення глобального доступу до ліків та обладнання на тлі масштабної загрози для людства від поширення коронавірусу. Про це повідомив постійний представник України при ООН Сергій Кислиця, передає Укрінформ.
"Україна першою виступила співавтором проекту резолюції ГА ООН, ініційованої Мексикою, посилення міжнародної взаємодії для забезпечення глобального доступу до медикаментів, вакцин та медичного обладнання, необхідних у боротьбі проти COVID-19", - зазначив Кислиця.
Він запевнив, що українська сторона вже виступила із закликом до інших держав-членів ООН підтримати цей документ.
Новий проект резолюції, зокрема, заохочує держави-члени ООН до більшого фінансування розробок вакцин і ліків, використання цифрових технологій, посилення міжнародної наукової взаємодії і координації у боротьбі з COVID-19. Крім того, документ закликає на рівні кожної країни запобігти спекуляції і необґрунтованому накопиченню, що можуть перешкоджати доступу до ефективних лікарських засобів, вакцин та обладнання.


Раніше повідомлялося про те, що Україна може отримати 33 млн доларів від ООН на боротьбу з коронавірусом у східних регіонах України.
Німеччина надасть Україні 150 млн євро кредиту на боротьбу з коронавірусом. США виділять Україні на боротьбу з коронавірусом 1,2 млн доларів. Ще 70 млн доларів нададуть Україні міжнародні донори - ООН, ЮНІСЕФ та ПРООН. Також Європейський інвестиційний банк (ЄІБ) погодився надати Україні кредит в обсязі 40 млн євро для швидкого реагування та проведення необхідних заходів з подолання коронавірусу в Україні.
 
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



