"Запам'ятайте, Черкаси - вільне козацьке місто, і якщо потрібно об'єднати Україну, ми об'єднаємо Україну".

Мер Черкас Анатолій Бондаренко намагався застерегти своє місто від тиску, нагадавши президенту Володимиру Зеленському про корупційні скандали в його оточенні. Чиновник зазначив, що готовий відповісти за дії з передчасним обмеженням карантину, але лише після того, як це ж зроблять соратники глави держави.
"Пане президенте, я думав, коли ви переможете - в країні буде закон один для всіх... Прийде весна і будемо садити. Тільки не міських голів, а корупціонерів. Я думав, що ви будете садити за кнопкодавство, я думав, що ви садитимете своїх соратників за Велюр... І ви знаєте, ми готові відповідати, але тільки після ваших однопартійців", - сказав мер.

Бондаренко зазначив, що Черкаси будуть чинити опір "як у тому фільмі про Крим".
"Запам'ятайте, Черкаси - вільне козацьке місто, і якщо потрібно об'єднати Україну, ми об'єднаємо Україну. І пам'ятайте - ніхто в житті не здолав Черкаси", - резюмував мер міста.


Раніше Анатолій Бондаренко, мер міста Черкаси, розмістив на своїй сторінці в Facebook скріншот повідомлення, в якому перший заступник Офісу президента Сергій Трофімов нібито погрожує йому.
В Офісі президента, в свою чергу, заперечили факт того, що перший заступник спілкувався з Бондаренком через СМС, і сказали, що, швидше за все, міський голова Черкас став жертвою невдалого пранку.
Та й сам Трофімов спростував інформацію про своє листування з мером Черкас та назвав передчасне послаблення карантинних обмежень турботою про свій рейтинг,а не про людей. Він зазначив, що подібні інформаційні вкиди можуть неабияк вплинути на політичні рейтинги тих, хто збирається брати участь у місцевих виборах. Те ж, на його думку, можна сказати й про спекуляцію навколо послаблення карантинних обмежень.
Нагадаємо, правоохоронці розпочали кримінальне провадження через рішення виконкому Черкаської міськради послабити карантин 1 травня.
Відомості вже внесли до ЄРДР за статтею 325 ККУ - порушення санітарних правил і норм щодо запобігання інфекційних хвороб і масових отруєнь.
Як відомо, у Черкасах карантинні заходи вирішили послабити з 1 травня. Мерія міста прийняла рішення послабити карантинні заходи для представників малого бізнесу.
З 1 травня в Черкасах дозволено відновити роботу:
- Магазинів з продажу непродовольчих товарів, будівельних матеріалів, електроінструменти, електрообладнання, інших електротоварів, сантехніки, канцелярських товарів, квітів, книжкової продукції та меблів;
- Майстерень з ремонту взуття, одягу, ремонту та встановлення вікон, дверей, воріт, огорож за індивідуальним замовленням, та перукарським салонам краси, салонам для надання послуг з догляду за домашніми тваринами, салонам ритуальних послуг, проектним організаціям;
- Ринкіам, ярмаркам з продажу сільськогосподарської продукції та квітів;
- Літнім майданчикам закладів ресторанного господарства.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



