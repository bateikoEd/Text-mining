Для допомоги у боротьбі з коронавірусом зібрали вантаж від "російських вірян".

Російська Федерація хоче привезти до Києво-Печерської лаври ліки, дезінфікуючі засоби та засоби індивідуального захисту, зібрані від російських "вірян" для боротьби з коронавірусом. Про це пише ВВС Україна з посиланням на слова уповноваженої з прав людини в Україні Людмили Денісової.
Уповноважена з прав людини Росії Тетяна Москалькова звернулась до Денісової за допомогою у доставці вантажу, бо ж міністерство соціальної політики України "не відповідає". Своєю чергою, Людмила Денісова розповіла російській колезі, як має відбуватись цей процес.
"Я отримала звернення Тетяни Москалькової. Але це питання до міністерства соціальної політики. Ініціатор звернення, який хоче надіслати вантаж, має звернутись до міністерства соціальної політики. Тільки там можуть вирішувати питання оформлення і ввезення вантажу як гуманітарної допомоги", - розповіла омбудсмен.
Людмила Денісова додала, що не вирішує таких питань, а тільки контролює дотримання прав.
Тетяна Москалькова у своєму зверненні вказала, що з Росії для Києво-Печерської лаври зібрали дві тонни ліків, дезінфікуючих засобів, масок, рукавиць й інших засобів для боротьби з коронавірусом.
Києво-Печерська лавра перебуває на повному карантині після того, як там відбувся спалах коронавірусу. Хворих близько 150 людей.
Ще минулого тижня пресслужба УПЦ МП заявляла, що бізнесмен Вадим Новинський забезпечує церкву засобами для протидії коронавірусу. Зокрема, останній раз він передав митрополиту Онуфрію 850 тисяч захисних масок.
14 квітня Києво-Печерська лавра попросила про допомогу в постачанні матеріалів для лікування хворих від коронавірусу. Через чотири дні Православна церква України передала гуманітарну допомогу семінаристам, які також хворіють у лаврі.
Як зазначає видання Cerkvarium, надання великої гуманітарної допомоги з Росії викликає подив, оскільки в РФ не можуть знайти кошти на лікування сотні власних монахів, які стали жертвами безвідповідальності свого церковного керівництва.
За допомогою таких гуманітарних акцій, Росія сподівається на "потепління відносин з Україною". Як вказує видання, таку можливість вже обговорювали в Кремлі, але умовою для отримання допомоги має стати запит української сторони.


Раніше повідомлялось, що у предстоятеля Української православної церкви Московського патріархату та єпископа РПЦ митрополита Онуфрія виявлений коронавірус.
Священнослужителі УПЦ Московського патріархату заважають роботі лікарів-епідеміологів і приховують зараження COVID-19 серед кліру та вірян, про це повідомили лікарі Одеської області. 
Також, під час проведення Пасхальних богослужінь в ніч з 18 на 19 квітня поліція зафіксувала 19 випадків порушення карантинного режиму УПЦ МП. Святкові богослужіння проводилися у 13 658 храмах у всіх регіонах України, які відвідали майже 130 тисяч громадян.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



