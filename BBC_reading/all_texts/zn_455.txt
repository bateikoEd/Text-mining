Уряд має намір взяти кредит на підвищення пенсій у квітні і травні.

Індексацію пенсій у травні планують провести за рахунок скорочення витрат держбюджету, а також залучення кредитів. Про це в ефірі програми Свобода слова на каналі Україна заявила заступник голови Офісу президента Юлія Ковалів.
"Є кілька джерел. В першу чергу, ми будемо скорочувати частину неефективних витрат у бюджеті. Розподіляти там, де фактично можна буде. Джерелом будуть і державні компанії, і доходи всіх максимально державних банків. Це скорочення великих зарплат. Скорочення всього того бюджету, який можна скоротити", - заявила Ковалів.
При цьому частина індексації пенсій буде відбуватися за рахунок запозичень і збільшення зовнішніх боргів.
"А по-друге: ми будемо збільшувати дефіцит бюджету. Ми можемо собі це дозволити. На сьогодні у нас бюджет був запланований з дефіцитом 2%. Але цей бюджет будувався на прогнозі економічного зростання 3,5%. Сьогодні ми бачимо прогноз, коли економіка ЄС впаде до 10%. Чим ми будемо фінансувати дефіцит? В основному запозиченнями і збільшенням державного дефіциту. Нам важливо займати ці гроші максимально дешево. Це МВФ, це Світовий банк, це Єврокомісія. Це там, де процентна ставка, за нашим боргом може становити 0,5% або 1%, або 1,2%. Це найдешевші гроші, які нам доступні. Зараз уряд над цим працює", - додала вона.


Як повідомлялося, президент Зеленський повідомив про те, що в квітні пенсіонери, а також інші незахищені особи отримають по тисячі гривень допомоги у зв'язку з коронавірусом. Також уряд обіцяє в травні перерахувати пенсії.
Раніше повідомлялося про те, що прийняті Верховною Радою законопроекти про протидію коронавірусу не захищають найвразливішу і бідну частину населення – пенсіонерів. Крім того, для підвищення пенсій необхідно переглянути бюджет, дохідна частина якого не виконується з грудня 2019 року.
Детальніше про прийнятий Верховною Радою законопроект про протидію коронавірусу читайте у статті Алли Котляр "За чий рахунок обід?" для ZN.UA.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



