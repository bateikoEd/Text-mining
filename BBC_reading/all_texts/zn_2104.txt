Монета номіналом 10 гривень з'явиться в обігу в червні.

Національний банк з 3 червня 2020 року введе в обіг монети номіналом 10 гривень, які поступово замінять нині діючі банкноти. Про це повідомляється на сайті НБУ.
На першому етапі Нацбанк планує ввести в обіг понад 5 млн монет, які будуть розподілені між підрозділами НБУ в регіонах.
На реверсі монети номіналом 10 грн зображено портрет українського гетьмана Івана Мазепи; на аверсі в центрі в обрамленні давньоруського орнаменту розміщено номінал монети.
"Ми подбали про максимальну зручність обміну 10-гривневих банкнот на нові монети — громадянам не потрібно спеціально обмінювати банкноти 10 грн на монети цього номіналу. Вони зможуть необмежений період часу розраховуватися одночасно і новими монетами і банкнотами. Поступово — в результаті природного зносу — 10-гривневі банкноти будуть замінюватися у зверненні монетами", — розповіли в НБУ.
Введенням в обіг монет номіналом 10 грн завершиться процес оптимізації та оновлення банкнотно-монетного ряду гривні, який триває з 2014 року. Номінальний ряд гривні скоротиться до оптимального розміру — 12 номіналів. Всього в ньому залишиться шість номіналів монет (10 і 50 копійок, 1, 2, 5 і 10 грн) і шість номіналів банкнот (20, 50, 100, 200, 500 і 1000 грн).
"Таке співвідношення є не тільки зручним для здійснення розрахунків та задовольняє потреби української економіки в готівкових грошах, але і відповідає практиці провідних центральних банків (Канади, Великобританії, Австралії, Данії, Угорщини, Чехії, Японії і так далі)", — йдеться в повідомленні.
В НБУ наголосили, що заміна банкнот низьких номіналів на відповідні номінали монет дозволить державі заощадити близько 1 млрд грн, адже тривалість життя монет значно довше, ніж тривалість життя банкнот низьких номіналів. Монети знаходяться в обігу близько 20 — 25 років, а банкноти номіналом 10 грн — в середньому один-два роки.



Нагадаємо, у жовтні 2019 року Нацбанк вивів з обігу монети номіналом 1,2 і 5 копійок. В 2018 році НБУ припинив карбувати монети номіналом 1, 2, 5 і 25 копійок. Також регулятор ввів в обіг монети 1, 2, і планував введення 5 та 10 грн. Зокрема монети номіналом 1 та 2 грн введені в обіг з 27 квітня 2018 року.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



