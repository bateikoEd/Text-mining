Вірусна інфекція виявлена у двох відділеннях лікарні.

У Зміївській центральній районній лікарні Харківської області COVID-19 підтверджений у 11 лікарів і 14 пацієнтів, у зв'язку з чим вона буде закрита на карантин, повідомив голова облдержадміністрації Олексій Кучер.
"Ми будемо приймати рішення про закриття цієї лікарні, тому що у двох відділеннях вже знайшло своє підтвердження поширення коронавірусу... 25 осіб було інфіковано", — сказав Кучер в ефірі "UA:Харків" в понеділок.
Він зазначив, що, швидше за все, поширення інфекції почалося з дитячого відділення, де лежала дитина з пневмонією, у якої пізніше був підтверджений COVID-19. Кучер зазначив, що проби взяли, поки дитина ще була на лікуванні, однак результати були отримані вже після того, як її виписали. Крім того, Кучер визнав, що високий відсоток захворюваності серед медиків свідчить про те, що не всі вони дотримуються рекомендацій МОЗ в частині використання засобів індивідуального захисту.
"Епідрозслідування все-таки показує, що не зовсім лікарі дотримувалися тих рекомендацій, які надані Міністерством охорони здоров'я", — сказав Кучер.
Як повідомлялося, станом на ранок понеділка в Харківській області зареєстровано 407 підозр на COVID-19 (у тому числі 49 — за минулу добу). З них 196 випадків — підтверджено, 91 — спростовано, інші — на стадії перевірки. З 196 хворих 15 чоловік одужали, 4 — померли.


Раніше ціле відділення лікарні, де померла жінка, у якої діагностували COVID-19, закрили в Сумській області,
За даними МОЗ, кожен п'ятий хворий на COVID-19- медичний працівник. Станом на 27 квітня в Україні COVID-19 підтверджено у 1749-ти медпрацівників, що становить 19,4% від всіх підтверджених випадків.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



