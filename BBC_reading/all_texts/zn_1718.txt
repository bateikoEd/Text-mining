Проти Андрія Єрмака та Леоніда Кучми порушать справу.

Шевченківський районний суд Києва зобов'язав Службу безпеки розпочати кримінальне провадження проти голови Офісу президента Андрія Єрмака та представника України в Тристоронній контактній групі Леоніда Кучми, повідомив народний депутат Володимир В'ятрович.
Йдеться про створення в рамках ТКГ так званої "Консультативної ради" з бойовиками і Росією в статусі радника, а не агресора. На документі - підписи Кучми і Єрмака.
"Зобов'язати уповноважену особу Службу безпеки України виконати вимоги ч. 1 ст. 214 КПК України і невідкладно, але не пізніше 24 годин, внести до Єдиного реєстру досудових розслідувань відомості про кримінальні правопорушення, викладені у зверненні народного депутата В'ятровича В. М., почати розслідування", - йдеться у рішенні суду.


На думку В'ятровича, в діях української делегації в ТКГ вбачаються ознаки державної зради, однак українські правоохоронні органи відмовились порушувати справу, а президент Володимир Зеленський – відкликати підписи Кучми та Єрмака.
Рішення ухвалила суддя Марина Антонюк, воно не підлягає оскарженню.




Як повідомлялося, на зустрічі ТКГ 11 березня за участю голови ОП України Андрія Єрмака і заступник голови АП РФ Дмитра Козака було підписано протокол про створення консультативної ради при ТКГ. Однак заплановану на 25 березня зустріч у Мінську скасували через коронавірус. Саме на цей день було заплановано підписання рішення ТКГ про створення консультативної ради.
ZN.UA опилюднило фотокопію протоколу з рішенням про створення консультативної ради. До неї планують включити по 10 представників України і ОРДЛО. Створення цього органу фактично зафіксує суб'єктність ОРДЛО. Росія увійде до Ради не як країна-агресор, а у вигляді так званого "спостерігача-гаранта" нарівні з Францією, Німеччиною та ОБСЄ.
Оглядач ZN.UA Тетяна Силіна констатувала, що рівний статус України і представників незаконних збройних формувань – це "те, від чого Київ категорично відмовлявся всі шість років. І це та помилка, вчинена свого часу Кишиневом у врегулюванні придністровського конфлікту, яку експерти настійно закликали Київ не повторювати".
Проте за версією керівника Офісу президента Андрія Єрмака, у цій ситуації нібито "не йдеться про правове визнання представників ОРДЛО і прямих переговорів з ними".
На неприпустимість прямих переговорів з бойовиками вказали чимало українських політиків, волонтерів, ветеранів, експертів-міжнародників і представникт громадянського суспільства.
Категорично проти висловилися парламентські фракції "Голосу" і "Європейської Солідарності". Звернення до президента підписали 60 членів фракції "Слуги народу", частина з них згодом відкликали свої підписи і видалили пости в Facebook.
Докладніше про процеси у фракції "Слуги народу" читайте в статті Інни Ведернікової "Холодний душ для президента".
Про катастрофічні для України наслідки, до яких призведе створення консультативної ради та легітимізація бойовиків, читайте в матеріалі "Технологія.ру для влади.Зе" Михайла Гончара, Володимира Горбача, Віталія Мартинюка і Сергія Савченка у ZN.UA.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



