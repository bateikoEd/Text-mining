За дотриманням карантину в неділю стежитимуть 30 тисяч силовиків.

У разі непокори людей і їх великого скупчення під час великодніх свят поліція залучатиме сили спеціального призначення. Про це заявив радник міністра внутрішніх справ Юрій Тандіт.
За його словами, до охорони громадського порядку та забезпечення дотримання карантину залучено близько 30 тис. поліцейських, але при необхідності залучатимуть більшу кількість особового складу.
Тандіт зазначив, що за статистикою жителі західних регіонів частіше ходять в церкву, тому скупчення людей ймовірніше будуть там.
"Ми попереджаємо людей. Також ми на постійному контакті з ієрархами церков, я практично щогодини спілкуюся зі священиками різних конфесій, зокрема з керівниками церков. Можу сказати, що в цих областях ми розробили план", - сказав він.
Радник МВС додав, що говорив з головою Нацполіції Ігорем Клименком, і той заявив, що у разі непокори поліція буде діяти згідно з постановою Кабміну №211.
"Ми будемо зупиняти цих людей, у місцях масового скупчення людей будемо використовувати сили спеціального призначення", - підсумував він.


Як повідомлялося, у період Великодніх свят співробітники Національної поліції і військовослужбовці Національної гвардії будуть нести чергування поблизу 179 культових споруд в Києві.
Нагадаємо, Офіс президента України опублікував час трансляцій великодніх богослужінь, порадивши українцям на Великдень дотримуватись домашнього карантину.
Різні телеканали транслюватимуть великодні служби всіх найбільших церков України — Греко-католицької, Православної церкви України і УПЦ МП.
В ніч з 18 на 19 квітня (23:00 – 03:00)
Богослужіння Православної церкви України транслюватимуть телеканали "1+1" та "UA: Перший"
Богослужіння Української православної церкви Московського патріархату – канали "Україна" і "Інтер".
19 квітня (07:30 – 11:00)
Богослужіння Української греко-католицької церкви транслюватимуть канали ICTV та "UA: Перший".
Президент України особисто закликав голів всіх українських церков сприяти підтриманню карантину під час великодніх свят, забезпечивши всеукраїнський проект "Великдень вдома".
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



