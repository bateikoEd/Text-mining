Четверо українців вирушили закордон після підписання згоди на самоізоляцію.

Попри постійні настанови МОЗ про обмеження мобільності та введення більш жорсткого карантину в Україні, прикордонники затримують громадян, які порушують встановлений режим. У пункті пропуску "Гоптівка", двічі у "Нових Яриловичах" та в "Тисі", що на кордоні з РФ, Білоруссю та Угорщиною, ДПСУ затримали українців, які підписали згоду на самоізоляцію. Про це повідомили у пресслужбі ДПСУ.
"Троє чоловіків та одна жінка – усі громадяни України, які днями повернулися з-за кордону, учора знову з'явилися в пунктах пропуску. Зробили вони це всупереч взятим зобов'язанням, адже в'їжджаючи в Україну власноруч підписали згоди щодо обов'язкової самоізоляції. Порушники карантину знехтували своїми обіцянками та рушили на виїзд з країни, наражаючи на небезпеку себе та людей навколо", - йдеться в повідомленні.
Нацполіція склала на правопорушників адміністративні матеріали за ст. 44-3 КУпАП (порушення правил щодо карантину людей).
Нагадаємо, порушення правил карантину, санітарно-гігієнічних, санітарно-протиепідемічних правил і норм, а також рішень органів місцевого самоврядування з питань боротьби з інфекційними хворобами тягне за собою накладення штрафу на громадян від 17 до 34 тисяч гривень, а за повторні порушення – кримінальну відповідальність.



Раніше Уряд заборонив хворим коронавірусом, що знаходяться на самоізоляції, відвідувати аптеки, продуктові магазини і вигулювати домашніх тварин, а також визначив перелік людей, які підлягають обов'язковій самоізоляції. Особа, якій призначили самоізоляцію, зобов'язана вказати місце самоізоляції та інформацію про засоби зв'язку з нею. Також людина повинна дати короткі відомості про стан здоров'я і хронічні захворювання – ця інформація вноситься у відповідні інформаційні системи, зокрема в мобільний додаток Єдиного державного веб-порталу електронних послуг.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



