Серед прихожан УПЦ МП чимало людей, вік яких робить їх особливо уразливими перед коронавірусом.

Цього року на Страсний тиждень і Великдень наклався карантин, запроваджений українським урядом для запобігання поширенню COVID-19. Кабмін тимчасово заборонив проведення масових заходів, у тому числі релігійних, з участю понад 10 осіб. Більшість українських церков прийняли рішення дотримуватися умов карантину, щоб не наражати парафіян на ризик, і звернулися до вірних з роз'ясненнями.
Однак у Вербну неділю парафіяни і священики Української православної церкви Московського патріархату не намагалися уникати масового скупчення людей, багато з яких за віком належать до групи ризику й особливо уразливі перед коронавірусом.
Вже увечері в суботу, 11 квітня, в українських містах юрби людей збиралися біля храмів УПЦ МП, де священики освячували гілки верби. Наступного дня відбувалося те саме.
Журналіст із Рівного Олексій Бухало опублікував відео, зроблені біля Свято-Воскресенського собору в центрі міста. Десятки людей, переважно похилого віку, прийшли до церкви, щоб посвятити вербу. Багато парафіян були без масок.

Схожу картину можна було спостерігати біля Свято-Духівського кафедрального собору УПЦ МП у Чернівцях. Журналісти і користувачі соцмереж звернули увагу, що парафіяни не дотримувалися рекомендованоъ медиками дистанціъ. Не всі з них були в масках, багато хто користуваася засобами захисту неправильно.

Зазначимо, що невелика Чернівецька область – лідер за кількістю виявлених випадків COVID-19. Згідно з офіційною статистикою, коронавірусом в регіоні заразилися 432 людини, вісім з яких померли, 21 людина – одужала. На Рівненщині діагностовано 119 випадків захворювання, серед яких сім смертей і три випадки одужання.
Повідомлення про масові зібрання парафіян біля церков УПЦ МП надходять з Харкова, Дніпра, Сум, Запоріжжя, Житомира, Полтави та інших міст.
Зокрема, велике скупчення людей в Житомирі було помічено біля Спасо-Преображенського та Свято-Успенського соборів, передає "УНІАН".
У всіх випадках біля храмів УПЦ МП чергували співробітники поліції. Однак, як повідомляють місцеві ЗМІ і користувачі соцмереж, правоохоронці не вживали жодних дій стосовно порушників карантину.


Нагадаємо, 11 квітня предстоятель Православної церкви України митрополит Епіфаній звернувся до вірних із закликом відзначати Великдень вдома.

Аналогічне записав відеозвернення глава Української греко-католицької церкви митрополит Мстислав.

Синод ПЦУ затвердив формат святкування Великодня в умовах карантину: щоб не сприяти поширенню коронавіруса помісна церква відмовилася від спільного освячення великодніх страв у храмах, а поминальні служби на кладовищах перенесла на 6 червня.
Ще 12 березня, після оголошення всеукраїнського карантину, Православна церква України рекомендувала вірним не цілувати ікони й хрести в храмах, замінивши поцілунки поклонами. Священиків зобов'язали використовувати одноразовий посуд під час причастя, а також організувати дезінфекцію храмів.
24 березня Священний Синод ПЦУ дозволив священикам проводити служби без парафіян і закликав віруючих брати участь у церковній службі дистанційно за допомогою засобів зв'язку.
У той же час священики і VIP-парафіяни Української православної церкви Московського патріархату закликали парафіян ігнорувати карантин і не дотримуватися протиепідеміологічних заходів.
Детальніше про реакцію православних церков на коронавірус читайте в статті Катерини Щоткіної "Вірусний пост" у ZN.UA.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



