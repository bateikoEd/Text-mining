При цьому в "Медзакупівлях України" зазначили, що перевірити сертифікацію костюмів, які планує закупити міністерство, в Україні неможливо.

Міністерство охорони здоров'я планує закупити 71, 374 тисячі костюмів біологічного захисту за 34,8 млн грн, тоді як захисні костюми відповідної якості можна було придбати у кількості 90 тисяч одиниць за 22 млн грн, повідомила пресслужба Держпідприємства "Медичні закупівлі України". Зокрема, після того як МЗУ визначила найбільш економічного вигідного постачальника, МОЗ вирішила самостійно провести тендер та визначила переможцем інше компанію.
У "Медзакупівлях України" повідомили про те, що отримали розпорядження Міністерства охорони здоров'я щодо переліку та кількості необхідних до закупівлі засобів індивідуального захисту. Зокрема, в документі йшлося про 90 тисяч костюмів біологічного захисту на суму 35 687,36 тис. грн. (очікувана вартість 396 грн/одиницю товару).
Після чого МЗУ підготувало розгорнуте технічне завдання та опублікувало Річний план закупівель. У "Медзакупівлях України" стверджують, що провели моніторинг понад 100 подібних закупівель у системі Prozorro, проаналізували 16 отриманих комерційних пропозицій. Кваліфікованих постачальників перевірили на доброчесність.
У зв'язку з тим, що значне господарське зобов'язання державних підприємств підлягають погодженню з боку органів управління МЗУ направили до Міністерства охорони здоров'я листа, в якому зазначили предмет закупівель, а також вартість.
Зокрема, для закупівлі обрали українського виробника, який має відповідний дозвіл на введення в обіг даного засобу індивідуального захисту та був готовий розширити виробництво костюмів біозахисту за рахунок переналаштування виробничих ліній. Так, за 90 тисяч костюмів необхідно було заплатити 22 млн грн., тобто 245 грн за одну одиницю товару.
"Тобто економія мала скласти до 13,7 млн бюджетних коштів", - зазначили в МЗУ.
При цьому в договорі була умова, відповідно до якої він набуває чинності з моменту погодження МОЗ. Після підписання договору, "Медзакупівлі України" мали право публікувати його на Prozorro та направити МОЗ і тим самим відкрити назву постачальника. Відповідно, МЗУ дотрималися процедури. Проте, у "Медзакупівлях України" зазначили, що після семи днів очікування не отримали від МОЗ жодної офіційної інформації.
Натомість міністерство наступного дня після того, як МЗУ визначилося із постачальником, опублікувало зміни до Річного плану закупівель на Prozorro. Відповідно до нового плану, МОЗ опублікувало договір на на закупівлю 71,374 тис костюмів біозахисту, які вироблені в КНР, на суму 34 874 050,14 грн. (ціна за од. 488,6 грн.).
"МОЗ, пояснює самостійне проведення тендеру необхідністю отримати костюми відповідно до сертифікації ДСТУ EN 14126, що жодним чином не було зазначено у дорученні МОЗ, доведеному до ДП", - зазначили у "Медзакупівлях України".
Вказано, що згідно з українським законодавством, сертифікація ДСТУ EN 14126 не є обов'язковою вимогою до даного предмету закупівель.
"Як додаткову, таку вимогу МОЗ міг вказати у листі на ДП від 10.04.2020, що дозволило б спеціалістам ДП врахувати її при підготовці технічного завдання до закупівлі. Вимога мати таку сертифікацію з'явилася вперше 15.04.2020, у технічному завданні, яке МОЗ самостійно опублікувало на Prozorro", - додали в МЗУ.
При цьому в "Медзакупівлях України" зазначили, що товар, який планує закупити МОЗ, в Україні буде неможливо перевірити на відповідність вказаній вище сертифікації. Адже в Україні відсутні необхідні для цього лабораторії. В МЗУ додали, що 20,000 костюмів, відшиті українським постачальником, уже сьогодні могли б бути поставлені в лікарні. Але вони лежать на складі.


Раніше директор МЗУ Арсен Жумаділов заявив про те, що колишній голова МОЗ Ілля Ємець блокував централізовані закупівлі ліків, в тому числі й призначених для боротьби з коронавірусом. За словами Жумаділова, така ситуація склалася, оскільки свою політичну волю нове керівництво міністерства прив'язало до призначення в держпідприємстві "смотрящого" від ексміністра Іллі Ємця. Гендиректор "Медзакупівель України" зазначив, що Володимир Гришковець, якого Ємець хотів бачити заступником Жумаділова, має судимість. Після цього директора МЗУ викликали на допит у поліцію про що він сам і повідомив.
Детальніше про ситуацію, яка склалася з централізованою закупівлею ліків, читайте в інтерв'ю Алли Котляр з Арсеном Жумаділовим  "Як "свої люди" чужі життя переважили" для ZN.UA.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



