За словами президента, Україна не застосовуватиме дзеркальні заходи.

Президент України Володимир Зеленський вважає, що відкликання з України грузинського посла через призначення Міхеїла Саакашвілі головою Виконавчого комітету реформ в Нацраді реформ при президенті — це помилка. За словами глави держави, Київ не відкликатиме свого посла з Тбілісі.
"Я можу сказати, що у нас з Грузією, з грузинським народом прекрасні відносини. Ми, незважаючи ні на що, не будемо ні на які консультації відкликати нашого посла в Україну. Тому що відносини між нашими країнами триваліші будь-якого керівництва будь-якої країни. Мені здається, це помилка грузинської сторони. Мені здається, що після консультацій всі сторони зрозуміють, що в кожній державі кадрова політика стосується тієї країни і тих громадян, які живуть у цій державі", - заявив Зеленський під час брифінгу в Луганській області.
За словами президента, призначення Саакашвілі — це рішення керівництва України. Зеленський заявив, що таке рішення є внутрішнім питанням.
"Пан Саакашвілі є громадянином України, у нього український паспорт, і я є президентом України, який призначив його головою виконкому ради реформ при президентові України. От і все", - заявив президент.


Напередодні президент України Володимир Зеленський підписав указ про призначення Саакашвілі головою Виконавчого комітету реформ. За словами журналіста Юрія Бутусова, Саакашвілі може отримати право брати участь у засіданнях Кабінету міністрів.
Після призначення, міністр закордонних справ Грузії Давид Залкаліані заявив про те, що Тбілісі відкличе з Києва свого посла для консультацій. При цьому, за словами міністра, розрив дипломатичних відносин з Україною в Грузії не розглядають.
Спочатку Саакашвілі повідомляв про те, що Зеленський хоче його призначити віцепрем'єром з реформ. Однак у "Слузі народу" не назбиралося голосів для того, щоб зробити експрезидента Грузії членом українського уряду. За даними ZN.UA в Офісі президента кандидатуру президенту Саакашвілі запропонував голова ОП Андрій Єрмак. Він давно знайомий з експрезидентом Грузії: обидва вчилися на факультеті міжнародних відносин КНУ ім. Т. Г. Шевченка.
У посольстві Грузії відразу попередили про те, що таке призначення у Тбілісі можуть розцінити як недружній крок Києва. У свою чергу прем'єр-міністр Грузії зазначив, що, якщо Саакашвілі увійде до складу українського уряду, то з України відкличуть посла.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



