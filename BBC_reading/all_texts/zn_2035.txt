Звернення підписали громадські діячі, науковці та служителі церкви.

Громадський комітет з вшанування пам'яті жертв Голодомору-геноциду 1932-33 років, Всеукраїнська правозахисна організація "Меморіал" імені Василя Стуса та Світовий конгрес українців направили до Державного бюро розслідувань відкрите звернення щодо переслідування народного депутата Володимира В'ятровича.
"Закликаємо ДБР не стати інструментом у політичних замовленнях антиукраїнських сил, які піднімають голову останнім часом, і не спричинитися до згортання наукових досліджень про злочин геноциду української нації", - йдеться у зверненні.
У ньому вказується, що під час проведення у 2018 році Міжнародного форуму "Україна пам'ятає, світ визнає!", присвяченого 85-роковинам Голодомору - геноциду української нації", через яке В'ятровича викликали на допит у ДБР, на заході були присутні низка закордонних гостей, дослідників та міжнародної преси, адже Голодомор визнаний у багатьох країнах.
"Примітно також, що ДБР розпочало розслідування за листом політика, відомого своїми зневажливими заявами щодо теми Голодомору та національної пам'яті українців, котрий, окрім того, публічно оголошує Володимира В'ятровича своїм політичним опонентом", - зазначили у зверненні.

Під текстом підписались низка провідних українських науковців, представники Громадського Комітету із вшанування пам'яті жертв Голодомору-геноциду 1932-33 років, письменниця Оксана Забужко та архієрей Православної церкви України Євстратій (Зоря).
Сам Володимир В'ятрович сьогодні прийшов на допит у ДБР, куди його викликали як свідка.

"ДБР кваліфікує організацію міжнародного форуму "Україна пам'ятає, світ визнає" до 85-х роковин Голодомору у 2018 році як "зловживання службовим становищем", погрожуючи мені 5-8 роками в'язниці. Ця абсурдна справа – складова тиску проти людей, що системно відстоюють українські національні інтереси України і протидіють русскому міру. Своєрідна реакція на 15 років моєї праці з відкриття правди про геноцид українців, розсекречення архівів КГБ, національне і світове визнання злочинного характеру Голодомору", - писав В'ятрович у Facebook.


Володимир В'ятрович з березня 2014 року очолював Український інститут національної пам'яті. У вересні 2019 року Кабмін звільнив його з посади директора УІНП. Він прогнозував своє звільнення, пов'язуючи його з публічною підтримкою Петра Порошенка на президентських виборах і критикою Володимира Зеленського та його команди.
Минулого року Володимир В'ятрович отримав посвідчення народного депутата замість Ірини Луценко, однак одразу ж його визнання депутатом оскаржив у Верховному суді Андрій Хілько, відомий своїм позовом проти Зеленського в ході виборчої кампанії. Його присяга так і не відбулась, оскільки, за словами спікера Разумкова, з ЦВК не надійшли документи.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



