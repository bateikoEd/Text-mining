Георгій Гахарія нагадав, що в Грузії Саакашвілі заочно засуджений і оголошений у розшук.

Прем'єр-міністр Грузії Георгій Гахарія заявив про те, що, якщо Міхеїла Саакашвілі призначать віцепрем'єром з реформ, з України, як мінімум, відкличуть грузинського посла для консультацій, передає "Ехо Кавказу". Гахарія зазначив, що Україна і Грузія є стратегічними партнерами, тому таке призначення неприйнятне.
"Якщо таке рішення буде прийнято, ми, як мінімум, відкличемо посла з Києва для консультацій", - заявив журналістам грузинський прем'єр.
Він додав, що з боку України, як стратегічного партнера Грузії, "категорично неприйнятно" призначати на високу посаду людину яку засудили за досить тяжкий злочин. До того ж у Грузії Саакашвілі перебуває в розшуку.
Влітку 2018 року Тбіліський міський суд заочно засудив Саакашвілі до шести років в'язниці за перевищення службових повноважень. Зокрема, суд визнав Саакашвілі винним в тому, що будучи президентом країни, він наказав побити члена парламенту, бізнесмена Валерія Гелашвілі. Через кілька місяців Саакашвілі також визнали винним у злісному перевищенні повноважень на посаді президента і засудили до трьох років в'язниці.
Раніше посол Грузії в Україні Теймураз Шарашенідзе заявив про те, що можливе призначення Саакашвілі віцепрем'єром з реформ у Тбілісі можуть розцінити як недружній і неприйнятний крок з боку Києва.


Нагадаємо, президент Володимир Зеленський запропонував Саакашвілі стати віцепрем'єр-міністром з питань реформ. Як зазначили джерела ZN.UA в Офісі президента, кандидатуру Саакашвілі президенту запропонував керівник ОП Андрій Єрмак. Останній давно знайомий з колишнім президентом Грузії, адже вони обоє навчалися в КНУ імені Тараса Шевченка.
Для того, щоб змінити ставлення депутатів СН до Саакашвілі, Зеленський навіть провів зустріч з фракцією. На ній колишній президент Грузії і повинен був назбирати для себе голосів. Проте, за даними ЗМІ, ексглава Одеської ОДА не зміг переконати більшість депутатів з фракції "Слуга народу" проголосувати за його призначення. Сам же Саакашвілі впевнений у підтримці президента і "слуг народу".
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



