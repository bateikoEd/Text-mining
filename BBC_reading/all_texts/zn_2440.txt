Зв'язок між оплатою і результатом лікування має бути збережено.

Голова Національної служби здоров'я Оксана Мовчан прокоментувала бажання МОЗ змінити фінансування медичної галузі, мотивуючи зміни "реформуванням" медичної реформи.
"Та жменя українських health economists, які зібрала під своїм дахом НСЗУ, аплодує стоячи заяві про головну помилку реформи - недостатнє її фінансуванні, та готова точно до гривні назвати суму недофінансування в залежності від обраного курсу реформи", - пише Мовчан у Facebook.
За словами голови НСЗУ, курс на історичний бюджет коштуватиме платникам податків ті самі 72 млрд гривень, які зараз передбачені в бюджеті на пакет медичних гарантій. Але поверне всіх спеціалізованих лікарів і їх пацієнтів у "дореформені" час неформальної винагороди медиків від "вдячних пацієнтів".
"Медична послуга – специфічний "товар". Попит на нього не еластичний, тобто не чутливий до зміни ціни – якщо ви потребуватимете послугу, ви сплатите, не торгуючись. При цьому непрозоре ціноутворення ставить пацієнта в невигідну позицію. Комусь назвали одну ціну за операцію, комусь іншу, причому її результат списувався на "волю Божу"", - - додає очільниця Служби.
Нацслужба здоров'я ж наполягає на збереженні взаємозв'язку між витраченим ресурсом (оплатою) і результатом (лікуванням).
Мовчан нагадала, що над діючою концепцією фінансування медичних послуг два роки працювали економісти з ВООЗ, Національного банку, "Великої четвірки", Світового банку та Гарвардської школи охорони здоров'я.
"З інших важливих новин - Уряд сьогодні опублікував постанову, яка дозволить Національній службі запустити фінансування мережі для лікування пацієнтів з COVID-19", - резюмується у дописі.



Нагадаємо, 4 травня президент Володимир Зеленський публічно закликав керівництво МОЗ та профільного парламентського комітету запропонувати план "покращення" другого етапу медичної реформи, щоб не допустити закриття частини медичних установ і звільнення персоналу.
На брифінгу 5 травня міністр охорони здоров'я Максим Степанов заявив, що в Україні проведуть низку змін у фінансуванні медичної галузі. Зокрема, міністерство планує провести масштабну експертизу галузі та запровадити стандарти надання медичної допомоги.
Для підвищення заробітних плат 435 тисячам медиків пропонують додатково виділити 1 млрд грн. Заробітну плату мають збільшити, не менше ніж до 50%.
Вже з 11 травня почнеться детальна експертиза всієї медичної інфраструктури, МОЗ розпочинає розробку та затвердження державних стандартів надання медичної допомоги. На основі отриманих даних МОЗ обіцяє розробити справедливі тарифи, за якими буде здійснюватися фінансування галузі у 2021 році. Тарифи ґрунтуватимуться на ринкових заробітних платах.
Докладніше про старт другого етапу медреформи і готовність до нього України читайте в інтерв'ю Алли Котляр з головою НСЗУ Оксаною Мовчан "У старту другого етапу реформи умови були більш жорсткими" у ZN.UA.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



