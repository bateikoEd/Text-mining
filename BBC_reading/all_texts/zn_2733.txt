Ситуація з тестуванням на COVID-19 в Україні створює підґрунтя для таких побоювань.

Більшість українських громадян хотіли б, щоб українці, яких пандемія коронавірусу застала за кордоном, не поверталися в Україну, переважно через побоювання, що їхнє повернення сприятиме поширенню вірусу.
Про це свідчать результати загальнонаціонального телефонного опитування, яке Київський міжнародний інститут соціології провів на замовлення колективу дослідників із Великої Британії, США, Німеччини та України. Їх у своїй статті для ZN.UA аналізує Володимир Кулик.
Респондентам було запропоновано на вибір чотири твердження, два з яких передбачали повернення "закордонних" українців на Батьківщину, а два – перебування там, де їх застала пандемія коронавірусу. Найбільшу підтримку – 43% – здобула думка, що українці мають залишатися за кордоном, бо "їхнє повернення збільшує ризик поширення вірусу". Ще 22% мотивують заперечення проти повернення співвітчизників тим, що "в Україні немає належних умов для їх тестування та лікування". Натомість 20% респондентів висловилися за повернення українців. Водночас 12% хочуть, аби про цих людей "подбала держава, громадянами якої вони є", а 8% - щоб вони могли "бути разом зі своїми рідними та близькими".
Жінки, люди старшого віку та мешканці Центру трохи більше за інших переймаються можливим поширенням вірусу, а респонденти із західних областей – нездатністю держави лікувати прибулих з-за кордону громадян. Водночас ті респонденти, які заявили про готовність на майбутніх виборах голосувати за Володимира Зеленського, вирізняються більшим рівнем прихильності і до повернення українців під опіку своєї держави, і до їхнього перебування за кордоном задля відвернення небезпеки від України.


Телефонне опитування КМІС проведено 9-29 квітня 2020 року (польовий етап тривав 22-24 квітня). Воно є частиною міжнародного дослідницького проєкту "Мінливі ідентичності та межі: випадок України". Опитування фінансувалося з коштів Університету імені Джорджа Вашинґтона (США) та Центру східноєвропейських і міжнародних досліджень (Німеччина).  Опитано 2024 респондентів в усіх областях України, крім Криму та окупованої частини Донбасу. Статистична похибка не перевищує 2.4%.
Докладніше читайте у статті Володимира Кулика "Вибір у часи пандемії: що громадяни пропонують робити державі" для ZN.UA.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



