Обмежувальні заходи введені за російську агресію проти інших держав, і не заважають надавати гуманітарну допомогу.

Від початку пандемії коронавірусу COVID-19 Росія послідовно намагається домогтися зняття санкцій нібито для боротьби з вірусом. Але накладені на РФ обмежувальні заходи не заважають їй боротися з коронавірусом, нагадали в Європейському Союзі.
Санкції введені за агресію Росії в Україні (анексія Криму, війна в Донбасі) та Сирії, і втручання в американські вибори 2016 року. І не поширюються на гуманітарну допомогу, заявив спікер у закордонних справах і політиці безпеки в Європейській службі зовнішніх зв'язків Петер Стано.
"Говорячи більш конкретно щодо Росії: спрямовані проти російських компаній і осіб санкції пов'язані з незаконною анексією Криму і Севастополя, отже, ці санкції застосовані через дії, що підривають суверенітет, територіальну цілісність і незалежність України. Це означає, що ці санкції не заважають Росії боротися зі спалахом коронавірусу", - наголосив Стано під час онлайн-брифінгу з Брюсселя.
Низка депутатів Європейського парламенту скерували керівництву Єврокомісії листа, в якому закликали не знімати санкції з Росії у зв'язку з пандемією коронавірусу, і тепер чекають на відповідь. За словами речника, його відправлять "звичними каналами" ЄС.
"Тільки нагадаю, що минулої п'ятниці високий представник Європейського Союзу Жозеп Боррель виступив із декларацією від імені ЄС, у якій зазначалося, що санкції не повинні заважати доставці першочергового обладнання і продовольства, які необхідні для боротьби з коронавірусом і обмеження його поширення в усьому світі", - цитує Стано "УНІАН".
Речник наголосив: санкційний режим ЄС і Організації Об'єднаних Націй передбачає винятки гуманітарного характеру.


3 квітня РФ намагалася провести через Генеральну асамблею ООН проєкт резолюції щодо коронавірусу з пропозицією скасування міжнародних санкцій. Україна заблокувала проєкт, Київ підтримали Грузія, США, Велика Британія, ЄС та інші країни.
Згодом було ухвалено резолюцію ГА ООН "Глобальна солідарність для боротьби з COVID-19".
Міністерство закордонних справ назвало російську резолюцію "спробою РФ скористатися ситуацією для просування власних вузькополітичних інтересів". А постійний представник України при ООН Сергій Кислиця відзначив професіоналізм Москви на шляху до мети.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



