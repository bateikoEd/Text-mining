Під час чергового відеозвернення президент закликав "усе сприймати як челендж".

На цьому тижні до України із Китаю та Південної Кореї привезуть ПЛР-тести для виявлення коронавірусу, а також інші медтовари, необхідні для боротьби із COVID-19, заявив Зеленський у своєму відеозверненні до українців. Зеленський також загадав про нові обмеження та закликав українців "сприймати все як челендж".
"Протягом цього тижня ми очікуємо прибуття щонайменше семи літаків з Китаю та Південної Кореї. Вони доставлять в Україну тест-системи ПЛР та експрес-тести, захисні костюми та апарати ШВЛ, маски та респіратори. Наша мета – найближчим часом доставити в Україну 50 мільйонів масок. Паралельно з цим, ми максимально нарощуємо вітчизняне виробництво. Цього тижня ми почнемо виготовляти власні тест-системи ПЛР. А ще, Україна щодня випускає 900 тисяч масок", - заявив президент.
За словами Зеленського, влада вживає усіх заходів для повного забезпечення країни усім необхідним. Він також нагадав про те, що в Україні з 6 квітня діють більш жорсткі та карантинні заходи. Президент наголосив, що всі обмеження, пов'язані із протидією коронавірусу, обов'язкові для виконання.
Загалом, президент закликав українців берегти своїх рідних і не наражати їх на небезпеку. Зеленський також зазначив, що карантин можна провести з користю – подивитися нові фільми, прочитати нові книги, провести час із родиною.
"Дорогі українці! Давайте сприймати все це як челендж. Ми всі дуже хочемо мати нормальне, людське літо. Не літо самоізоляції. А звичне. З морем, мандрівками, морозивом і засмагою. Давайте зробимо собі нормальне літо. Трішки побудемо вдома, не допустимо розповсюдженню вірусу, і потім обов'язково відзначимо нашу перемогу над недугою. Будь здорові, дорогі українці! Бажаю вам  36 і 6! Бережімо себе. Збережемо Україну!", - заявив президент.



Станом на 7 квітня в Україні офіційно підтвердили 1462 випадків захворювання на коронавірус, з них 45 летальних, 28 пацієнтів одужали.
12 березня через поширення коронавірусу в Україні запровадили карантин. Серед іншого, в країні не працюють навчальні заклади, заборонені пасажирські перевезення як автотранспортом, так і залізницею. Для перевезень у громадському транспорті введені жорсткі обмеження. Зокрема в Києві, громадським транспортом можна користуватися лише за наявності спеціальної перепустки. Також Україна закрила свої кордони, а по всій території держави діє режим надзвичайної ситуації.
Також 6 квітня почали діяти більш жорсткі карантинні обмеження. Зокрема, українці повинні завжди носити при собі документ, що підтверджує особу. На вулицю можна виходити тільки в масці, а пересуватися більш, ніж двом людям разом заборонено. Винятком може стати супровід дітей. Діти до 14 років можуть вийти на вулицю тільки в супроводі дорослих. У парках, скверах, зонах відпочинку заборонено гуляти, тільки якщо ви не вигулююєте домашню тварину.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



