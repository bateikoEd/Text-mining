Найбільше справ відкрито за статтею про перешкоджання професійній журналістській діяльності.

У період із січня по березень 2020 року правоохоронці зареєстрували 57 кримінальних проваджень щодо злочинів, які скоїли проти журналістів, повідомив Інститут масової інформації. Однак, жодну справу досі не скерували до суду.
Зокрема, 41 провадження зареєстрували за ст. 171 (Перешкоджання законній професійній діяльності журналістів) Кримінального кодексу України. З них 19 справ закрили.
Ще 15 кримінальних справ відкрили за статтею 345-1 (Погроза або насильство щодо журналіста) ККУ. Чотири таких провадження закрили.
Також правоохоронці зареєстрували одне кримінальне провадження за статтею 347-1 (Умисне знищення або пошкодження майна, що належить журналісту, його близьким родичам чи членам сім'ї, у зв'язку із здійсненням цим журналістом законної професійної діяльності).
"Наразі в 34 кримінальних провадженнях рішення не ухвалено, до суду не було передано жодної справи", - зазначили в ІМІ.
Вказано, що в минулому році правоохоронці передали до суду 14 кримінальних справ щодо злочинів проти журналістів. Загалом за рік поліція зареєструвала 259 правопорушень проти працівників ЗМІ, з них 102 справи закрили.
У 2018 році до суду скерували 22 кримінальні провадження, у 2017 році – 23 справи. У 2016 році до суду передали 31 обвинувальний акт щодо злочинів проти журналістів.
Водночас  за перший квартал поточного року, експерти ІМІ зафіксували 62 випадки, коли в Україні порушували право на свободу слова. Із них 43 порушення стосувалися фізичної агресії проти журналістів.


Як повідомлялося, у минулому році в Україні почастішали випадки нападів та погроз на адресу журналістів. Загалом зафіксували 243 випадки порушення свободи слова. Для порівняння, у 2018 році таких випадків було 235.
У 2019 році вперше за останні три роки зафіксували вбивство журналіста – 20 червня у лікарні помер жорстоко побитий черкаський журналіст Вадим Комаров. Загалом фізичну агресію до представників ЗМІ застосовували 172 рази.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



