Майже половину поправок, спрямованих на блокування невигідного олігарху законопроєкту, подав один позафракційний депутат.

Противники так званого "антиколомойського" законопроекту намагаються заблокувати його прийняття у другому читанні шляхом подачі великої кількості поправок. До вечора понеділка, 6 квітня, було подано понад 13 тисяч законопроєктів про внесення змін у проект закону 2571-д, повідомив народний депутат від "Голосу" Ярослав Железняк.
"Станом на 18:00 вже є 13 000+ поправок до закону про банки", - написав політик на своїй сторінці у Facebook.
Він уточнив, що майже половину з них – понад 6 тисяч - зареєстрував один позафракційний парламентарій.
"Ще є три пакети по 1,5 тисячі поправок. І це ще не всі правки прийшли", - зазначив Железняк.



Як повідомлялося, 30 березня Рада підтримала в першому читанні проєкт закону про удосконалення деяких механізмів регулювання банківської діяльності, також відомий як "антиколомойський" законопроект. Його підтримали 198 із 248 членів фракції "Слуги народу". Без голосів "Європейської Солідарності", "Голосу", групи "Довіра" та позафракційних депутатів президентська фракція не змогла б забезпечити прийняття законопроєкту.
Згідно з законопроєктом, націоналізований банк неможна повернути колишнім власникам, вони можуть претендувати лише на грошову компенсацію. При цьому закон визначає порядок розгляду результатів аудиту, на підставі якого суд повинен виносити рішення: раніше ця процедура залишалася неврегульованою і фактично залежала від "особистого переконання" суддів.
Від прийняття цього закону, зокрема, залежать перспективи продовження співпраці України з МВФ. Якщо закон не приймуть, Україна може розраховувати не на 8, а лише на 1,5 млрд доларів від МВФ на подолання економічних наслідків пандемії COVID-19 і карантину. Детальніше читайте у матеріалі Юлії Самаєвої "Коломокризис" у ZN.UA.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



