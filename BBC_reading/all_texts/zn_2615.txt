Прем'єр Грузії запевнив, що розрив дипломатичних відносин з Україною в Тбілісі не розглядають.

Міністр закордонних справ Грузії Давид Залкаліані заявив про те, що відкликають з Києва посла для консультацій. Таке рішення в Тбілісі ухвалили через призначення експрезидента Грузії Міхеїла Саакашвілі головою Виконавчого комітету реформ при президентові України.
"Це поширена практика в дипломатичних відносинах, яка вказує на виникнення певних проблем у двосторонніх відносинах, тому для визначення майбутніх кроків необхідна консультація з послом", - заявив Залкаліані журналістам.
Водночас, за словами міністра, незважаючи на рішення української сторони "Грузія не розглядає розрив дипломатичних відносин або перегляд стратегічного партнерства".
Напередодні президент України Володимир Зеленський підписав указ про призначення Саакашвілі головою Виконавчого комітету реформ. За словами журналіста Юрія Бутусова, президент також має намір розширити повноваження Саакашвілі - він отримає право брати участь у засіданнях Кабінету міністрів.


Спочатку Саакашвілі повідомляв про те, що президент запропонував йому стати віцепрем'єром з реформ. Однак у "Слузі народу" не назбиралося голосів для того, щоб зробити експрезидента Грузії членом українського уряду. За даними ZN.UA в Офісі президента кандидатуру Саакашвілі президенту запропонував голова ОП Андрій Єрмак. Він давно знайомий з експрезидентом Грузії: обидва вчилися на факультеті міжнародних відносин КНУ ім. Т. Р. Шевченка.
Також за даними ЗМІ, Саакашвілі також обговорював з депутатами "Слуги народу" призначення на посаду радника президента і члена Нацради реформ.
При цьому в посольстві Грузії в Україні заявили про те, що можливе призначення Саакашвілі віцепрем'єром у Тбілісі можуть розцінити як недружній крок Києва. У свою чергу прем'єр-міністр Грузії зазначив, що у випадку такого призначення, з України відкликало посла.
В Грузії Міхеїл Саакашвілі двічі засуджений за перевищення і злісне перевищення службових повноважень. У себе на батьківщині експрезидента Грузії оголосили в розшук.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



