Бойовики не пускають спостерігачів ОБСЄ далі "блокпостів", прикриваючись "профілактикою коронавірусу".

Німеччина і Франція звинувачують проросійських бойовиків у Донбасі в перешкоджанні роботі Спеціальної моніторингової місії ОБСЄ під прикриттям боротьби з коронавірусом.
Зі спільною заявою ввечері 30 березня виступили очільники МЗС обох країн Гайко Маас і Жан-Ів ле Дріан, пише Frankfurter Allgemeine Zeitung. Обидва міністри висловили стурбованість обмеженнями, які бойовики наклали на спостерігачів і представників гуманітарних місій 21 березня.
"Спостерігачі повинні мати безпечний, захищений і безперешкодний доступ по всій Україні. Спалах пандемії коронавірусу не повинен бути приводом для перешкоджання свободі пересування СММ і виконання її мандата", - цитує заяву "Європейська правда".
Мандат Моніторингової місії передбачає вільне пересування по всій території України, включно з окупованими Росією Кримом і Донбасом.
Однак на практиці бойовики часто не пускають спостерігачів до низки окупованих населених пунктів. Зазвичай, розташованих поблизу кордону з РФ і використовуваних як перевалочні пункти для поставок російської зброї і техніки.
Крім того, російські окупанти не дозволяють спостерігачам ОБСЄ проводити моніторинг в анексованому Криму.


Нагадаємо, 25 березня Європейський Союз виступив із заявою, в якій засудив рішення бойовиків не пускати на окуповану територію спостерігачів і представників гуманітарних організацій та місій.
"Надзвичайно важливо, щоб Росія та підконтрольні їй збройні формування забезпечили СММ ОБСЄ, місіям ООН, неурядовим організаціям і Міжнародному комітету Червоного Хреста свободу пересування через лінію розмежування", - йдеться в заяві.
Моніторингова місія адаптувала свою роботу таким чином, щоб забезпечити її безпеку в умовах епідемії коронавірусу Covid-19.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



