Справу відкрили за статтею про перевищення влади або службових повноважень правоохоронцем, що супроводжувались насильством.

Державне бюро розслідувань почало провадження щодо нападу поліцейських на журналіста, яке відбулося під час мітингу під стінами Кабінету міністрів 29 квітня, повідомила пресслужба ДБР. У разі доведення провини, правоохоронцям загрожує до восьми років позбавлення волі.
"Слідчі Головного слідчого управління Державного бюро розслідувань розпочали досудове розслідування за фактом перевищення влади або службових повноважень працівником правоохоронного органу, що супроводжувались насильством (ч. 2 ст. 365 Кримінального кодексу України). За повідомленням у засобах масової інформації, 29 квітня 2020 року близько 12:00 у місті Києві біля будівлі Кабінету Міністрів України працівники поліції перевищили свої службові повноваження та завдали тілесні ушкодження журналісту "Громадського телебачення", - йдеться у повідомленні.
Вказано, що санкція статті передбачає від 3 до 8 років в'язниці з позбавленням права обіймати певні посади чи займатися певною діяльність терміном на три роки.
 

29 квітня біля Кабміну поліцейські напали на журналіста hromadske Богдана Кутєпова. Він вів прямий ефір з акції протесту підприємців, які вимагали скасувати деякі карантинні обмеження. Правоохоронці зламали техніку Кутєпова через те, що він "стояв на зеленій зоні".
У поліції за фактом інциденту почали службове розслідування, на час якого правоохоронці відсторонені від роботи. У посольстві США позитивно оцінили службове розслідування та зазначили, що репортажі незалежних медіа відіграють надважливу роль в українській демократії.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



