У травні МОЗ планує здійснювати від 8 до 10 тис. тестувань на день.

Україні вдалося уникнути великої кількості заражень коронавірусом через вчасно введені карантинні обмеження. Та їх завчасне скасування може стати причиною другої хвилі захворюваності. Про це очільник українського МОЗ Максим Степанов розповів в інтерв'ю виданню Reuters.
Глава відомства зазначив, що наразі ситуація з коронавірусом в Україні контролюється. Уряд  готується до поетапного зняття карантинних обмежень.
"Ми не можемо відкрити все зараз і поставити під загрозу все населення України, тому що відразу відбудеться великий спалах і пік цієї хвороби", - зазначив глава МОЗ.
Степанов пояснив, що українцям ще довгий час доведеться дотримуватися певних правил, навіть за умови цілковитого припинення карантину та скасування обмежень. Це стосується всього, "що пов'язано з особистою гігієною, засобами захисту і що стосується рукостискань".
Крім цього, очільник українського відомства висловив стурбованість ситуацією із великою кількістю інфікованих українських медпрацівників. Він зазначив, що у травні буде проводитися від 8 до 10 тис. тестів на день.


Нагадаємо, Кабінет міністрів продовжить карантин в Україні до 11 травня, повідомив прем'єр-міністр Денис Шмигаль.
Але і після пом'якшення обмежень, запроваджених через епідемію коронавірусу, українцям доведеться звикати "жити в нових умовах".
Зараз, за офіційними даними, національна система охорони здоров'я завантажена хворими на коронавірусну інфекцією менш ніж на 10%.
За даними ZN.UA, в Офісі президента очікують, що пік захворюваності може бути зафіксований 5-10 травня, після того, як на Великдень віруючі масово відвідали церкву, ігноруючи карантин. Тому ослаблення карантину буде залежати від того, як пройдуть великодні свята, і від їх впливу на епідеміологічну ситуацію.
 
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



