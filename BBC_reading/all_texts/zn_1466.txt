Фахівець зазначив, що тести та інші засоби безпеки, необхідні під час епідемії, повинні бути безкоштовними.

Будь-який захід є більш економічно виправданим, ніж зупинка економіки. Мова перш за все про швидкий і легкий доступ до захисних засобів і тестів на вірус, які мають бути у достатку та, в ідеалі, безплатними для людей. Про це в своєму матеріалі для ZN.UA заявив Ігор Іванов.
"Наприклад, якщо взяти за основу пропозицію від Інституту молекулярної біології та генетики, то вартість кожного ПЛР-тесту вітчизняного виробництва може становити близько 250 грн. Отже, витративши 1 млрд грн, можна перевірити 10% населення, як в Ісландії (у Південній Кореї цей показник менший і становить близько 1%). Ця сума виглядає досить скромно на тлі економічних втрат від карантину, які можуть сягнути близько 50 млрд грн лише безпосередньо за кожен додатковий місяць карантину, не враховуючи довгострокових наслідків, - продовжує експерт. - За прогнозом уряду від 30 березня, падіння реального ВВП України 2020 року становитиме 3,9%, тоді як у більш свіжому прогнозі МВФ, оприлюдненому через півмісяця, падіння очікується на рівні 7,7%. Це на 10,7 відсоткового пункту (майже 0,5 трлн грн) гірше за опублікований півроку тому попередній прогноз від цієї організації".
Фахівець зазначив, що подовження карантину на більші строки, ніж у розглянутих прогнозних сценаріях уряду та МВФ, означає необхідність їх подальшого перегляду у гірший бік. А от масове тестування та ізоляція хворих дадуть змогу послабити карантинні заходи для решти громадян.


Іванов також пояснив, що за умови повторного спалаху, перш ніж повертатися до карантину, ВООЗ рекомендує провести ретельні епідеміологічні розслідування та тестування тих, хто міг контактувати з хворими. 
"Це буде "першою лінією оборони". Для стримування ситуації достатньо виявляти не менш як 2/3 від усіх нових хворих (якщо R0=3), на що і мають бути витрачені значні ресурси: коли інфікованих мало, і всі вони прив'язані до якогось конкретного інфікованого (одного чи кількох), завдання пошуку нових інфікованих суттєво спрощується", - додав експерт.
"Другою лінією оборони", на думку Іванова, може стати масове тестування з головним прицілом на особливі кластери та групи із суворим карантином для хворих, якщо ефективність цього підходу для України буде підтверджено на попередньому досвіді. Система охорони здоров'я в нашій країні має бути достатньо ефективною, щоб гасити спалахи епідемії власними силами. В іншому разі за зупинку епідемій Україна буде змушена розплачуватися локдаунами.
Щоденно кожен із нас переглядає "статистику зараження". Пояснюємо, про що насправді говорять ці дані, чому необхідні масові тестування та що робити при повторному спалаху епідемії? Детальніше про це читайте в матеріалі Ігоря Іванова "Зараження".
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



