Депутати розглянуть проєкт змін до регламенту Ради, що дадуть можливість оперативно розглянути "антиколомойський" законопроєкт.

Позачергове засідання Верховної Ради заплановано на найближчий четвер, 16 квітня. На ньому депутати розглянуть проєкт закону про внесення змін до регламенту парламенту, який дозволять значно швидше розглядати велику кількість поправок до законопроектів.
"Позачергове засідання відбудеться Ради у четвер, 16 квітня. Про це депутатам нашої фракції повідомив її голова Давид Арахамія", - заявила заступниця голови фракції "Слуги народу" Євгенія Кравчук у коментарі інформагентству "Укрінформ".
Депутатка уточнила, що до порядку денного засідання включено проєкт закону №1043 "Про внесення змін до Регламенту щодо протидії зловживанням правом народних депутатів у ході законодавчої процедури". За її словами, регламентний комітет у вівторок, 14 квітня, підтримав законопроєкт з відповідною правкою про "антиспам-процедуру".
Законопроєктом передбачено, що кожна депутатська фракція і група має право визначити лише п'ять відкинутих профільним комітетом поправок, які будуть обговорені і проголосовані на пленарному засіданні. Позафракційні депутати отримають можливість вибрати по одній такій поправці.
Без прийняття законопроекту №1043 парламенту знадобиться більше 40 пленарних тижнів для розгляду всіх поправок до "антиколомойського" законопроєкту.
Зазначимо, що депутати зареєстрували понад 16,5 тисяч поправок до закону, поставивши рекорд в історії українського парламентаризму. Зокрема, більше 6000 правок запропонував Антон Поляков, виключений з фракції "Слуги народу" за порушення дисципліни, На другому місці з більш ніж 1900 правками співголова близької в Ігоря Коломойського депутатської групи "За майбутнє". "Слуги народу" Дмитро Чорний, Олег Дунда, Сергій Демченко, Ольга Василевська-Смаглюк і Олександр Дубинський подали майже 7,8 тисяч правок.
За словами глави президентської фракції Давида Арахамії, є "юридичні механізми", що дозволять розглянути правки за прискореною процедурою за три - чотири дні.Однак депутати все одно не встигнуть ухвалити закон у другому читанні до Великодня.


30 березня Рада підтримала в першому читанні проєкт закону про удосконалення деяких механізмів регулювання банківської діяльності, також відомий як "антиколомойський" законопроект. Його підтримали 198 із 248 членів фракції "Слуги народу". Без голосів "Європейської Солідарності", "Голосу", групи "Довіра" та позафракційних депутатів президентська фракція не змогла б забезпечити прийняття законопроєкту.
Згідно з законопроєктом, націоналізований банк неможна повернути колишнім власникам, вони можуть претендувати лише на грошову компенсацію. При цьому закон визначає порядок розгляду результатів аудиту, на підставі якого суд повинен виносити рішення: раніше ця процедура залишалася неврегульованою і фактично залежала від "особистого переконання" суддів.
Від прийняття цього закону, зокрема, залежать перспективи продовження співпраці України з МВФ. Якщо закон не приймуть, Україна може розраховувати не на 8, а лише на 1,5 млрд доларів від МВФ на подолання економічних наслідків пандемії COVID-19 і карантину. Детальніше читайте у матеріалі Юлії Самаєвої "Коломокриза" у ZN.UA.
Використання матеріалів «ZN.UA» дозволяється за умови посилання на «ZN.UA».
Для інтернет-видань обов’язкове пряме, відкрите для пошукових систем гіперпосилання у першому абзаці на конкретний матерал.
Усі матеріали, розташовані на цьому сайті з посиланням на агентство «Інтерфакс-Україна», не підлягають наступному відтворенню та/або розповсюдженню у будь-якій формі без письмового дозволу агентства «Інтерфакс-Україна».
Матеріали у блоці "Новини компаній" публікуються на правах реклами.



